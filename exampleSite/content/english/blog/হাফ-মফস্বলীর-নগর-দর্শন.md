+++
author = "মৃন্ময় প্রামাণিক"
author_bio = ""
bangla = true
biography_image = "/images/pramanik.jpg"
biography_image_webp = "/images/pramanik.webp"
chapter = false
date = 2022-09-02T18:30:00Z
description = "আমাদের যাদের বাড়ি বাংলার বিভিন্ন প্রান্তে এবং কলকাতার সঙ্গে যোগাযোগ কিঞ্চিৎ দুস্তর, তাদের কাছে কলকাতা বিদেশ, বিস্ময় ও বিলাস। কেমন? "
draft = true
featured = true
image = "/images/img_20210819_133740820_hdr_2.jpg"
image_webp = "/images/img_20210819_133740820_hdr_2.webp"
index = -1
next = true
previous = false
tags = ["Kolkata", "Autobiographical", "Nostalgia", "Karimpur"]
title = "হাফ-মফস্বলীর নগর-দর্শন "

+++

(১)

পড়া মানেই জানা, এ আর কে না জানে! পড়া সবসময় সহজে পৃথিবীকে বড় করে। বাড়ি, স্কুল আর বাড়ির সামনে খেলার মাঠ, এই ছিল আমাদের প্রাইমারি স্কুলের পৃথিবী। পাকা রাস্তা, মানে পিচের রাস্তা, মানেই দুঃসাহস, সেই বয়সে। পাকা রাস্তা ধরে একটু একটু করে তুমি এগোতে পারছ মানেই তুমি বড় হচ্ছ। আমাদের যাদের বাড়ি বাংলার বিভিন্ন প্রান্তে এবং কলকাতার সঙ্গে যোগাযোগ কিঞ্চিৎ দুস্তর, তাদের কাছে কলকাতা বিদেশ, বিস্ময় ও বিলাস। কেমন? কেউ কলকাতায় একবার গেলে, ইনিয়ে-বিনিয়ে সেই গল্প বলেই যেত, সেই গল্প যে শুনত সে আবার ইনিয়ে-বিনিয়ে সেই কলকাতার গল্প এই অহংকার ও কর্তৃত্ব থেকে বলত যে, সে এমন একজনকে চেনে যে কলকাতায় গেছে। কলকাতায় কারও আত্মীয় থাকলে সে তো নবাব (সেলিব্রিটি বলছি না, কারণ যে সময়ের কথা বলছি সেই সময় সেলিব্রিটি সহজলভ্য বিষয় ছিল না)। তাছাড়া বেসরকারী চ্যানেল ও সিরিয়াল তেমন না থাকায় সেলিব্রিটির সংখ্যাও ছিল নিতান্তই কম।

নিকটবর্তী রেলস্টেশন আমাদের বাড়ি থেকে পঁচাশি কিলোমিটার দূরে প্রায় তিন ঘণ্টার বাস তারপর ট্রেন ধরে কলকাতা। এই দীর্ঘ পথ পেরিয়ে, অর্থাৎ কলকাতার সঙ্গে প্রত্যক্ষ ট্রেন যোগাযোগ না থাকা, কলকাতায় পৌঁছনো একটা ব্যাপার ছিল তো বটেই। বাবার কাছে শুনেছিলাম যখন কলকাতা থেকে আমাদের ঐ হাফ-মফস্বলে প্রথম সরকারি বাস এলো, সেদিন দূর দূর গ্রাম থেকে সব যুবকরা সাইকেলে করে সেই বাস দেখতে গিয়েছিল। সেই সময়ের বিধায়ক নৈলক্ষ্য সান্যাল প্রথম সরকারি বাসে চেপে কলকাতায় গিয়েছিলেন। সে এক বিস্তর আলোচনার বিষয়। গ্রামে গ্রামে ছড়িয়ে পড়েছিল। আমরা যখন স্কুল পেরোচ্ছি সেই সময় প্রায় চার-পাঁচটা বেসরকারি বাস শুরু হয়ে যায় কলকাতা যাওয়ার জন্য। ফলত প্রতিদিনের কাজে কলকাতার সঙ্গে সংযোগ বাড়তে থাকে অনেক মানুষের। যে কাজটার জন্য কৃষ্ণনগর বা বহরমপুর যেতে হত সেই কাজটার জন্য শুরু হল কলকাতা যাওয়া। সঙ্গে উপরি পাওনা কলকাতা দর্শন। ফিরে এসে সেসব গপ্পো।

আমি তখন প্রাইমারি স্কুলে পড়ি। বাংলা সিনেমা দেখলেই আমাদের মনে হত এই যে সিনেমায় এতো গাড়ি দেখি কলকাতার রাস্তায়, বিরামহীনভাবে এত গাড়ি কোথায় যায় আর আসেই বা কোথা থেকে। যেখানে মানুষকে দুদিন আগে থেকে একটা বাস ধরে ঠিক সময়ে কোথাও পৌঁছনোর জন্য প্রস্তুতি নিতে হয় সেখানে স্বাভাবিক যে মানুষ এই বিস্ময়ে থাকবে। স্কুলের বই -তে পড়া শহর কলকাতা তখন আমাদের কল্পনা দিয়ে তৈরি। ছোটবেলা থেকেই পড়েছি, পরীক্ষায় উত্তর লিখেছি যে কলকাতায় কী কী দেখার জায়গা আছে। ভিক্টোরিয়া, শহীদ মিনার, চিড়িয়াখান, জাদুঘর ইত্যাদি তখন আমাদের মনের কলকাতা। কলকাতায় যাদের নিয়মিত যাতায়াত ছিল তাদের আমরা একটু উঁচু নজরেই দেখতাম।

কলকাতার কলেজে পড়তে যাওয়া দাদা-দিদিরা আমাদের কাছে বিশেষ সমীহের ব্যক্তি ছিল। ওদের মুখে বিস্ময়ামুগ্ধ হয়ে আমরা শুনতাম কলকাতা বইমেলার কথা, কত কমদামে কলেজ স্ট্রিট বই পাওয়া যায়, সেসব কথা। সেখান থেকে আমাদের এলাকার বই ব্যবসায়ীদের আমরা ভীষণ বড় লোক মনে করতাম। বই -এর ব্যবসায় লাভের ইয়ত্তা নেই যেন। কলেজস্ট্রিটে যেন প্রায় বিনা পয়সায় বই পাওয়া যায়। কলকাতার কলেজের স্যোশালে বড় বড় শিল্পিরা আসে, কতজন তাদের নিজে চোখে দেখেছে, ছবি তুলেছে, অটোগ্রাফ নিয়েছে, তারা আমাদের কাছে বড় মানুষ। কারণ আমরা তো সেইসব শিল্পিদের কেবল ক্যাসেট শুনেছি বা দেখেছি। কলকাতা বইমেলায় কত সাহিত্যিকদের সঙ্গে সেইসব দাদা-দিদিদের কথা হয়েছে, তাঁদের হাত থেকেই সই করে বই নিয়েছে সেইসব দাদা-দিদিরা।

আমার এক জেঠতুতো ভাই একবার তার কোনও দূর সম্পর্কের আত্মীয়ের বাড়িতে, কলকাতায় গেছিল। সে ফিরে এলে, বিকেলে খেলার মাঠে আমরা সবাই তাকে ঘিরে ধরে জিজ্ঞেস করেছিলাম, ‘হ্যাঁ রে, কী দেখলি কলকাতায়’? ও ঐটুকু বয়সেই কি সুন্দর গুছিয়ে মিথ্যে কথা বলেছিল, বলেছিল, ‘মিঠুন-বচ্চন মোটর সাইকেলে ঘুরছে’। আমরা সবাই সবিস্ময়ে ভেবেছিলাম, তাতো হবেই। ওটা তো কলকাতা।

যে কথা বলছিলাম, আমাদের প্রাইমারি স্কুল জীবনে কলকাতা। রবীন্দ্রনাথের সেই কবিতাটা, পড়েছিলাম না সহজপাঠ -এ, “একদিন রাতে আমি স্বপ্ন দেখিনু”। খুব মজা পেয়েছিলাম আমরা। সুর করে করে আমরা পড়তাম। “কলিকাতা চলিতেছে নড়িতে নড়িতে/...কলিকাতা শোনে নাকো চলার খেয়ালে/ নৃত্যের নেশা তার স্তম্ভে দেওয়ালে/... কলিকাতা আছে সেই কলিকাতাতেই।” ইত্যাদি। আমাদের ‘সহজপাঠ’, ‘কিশলয়’ -এ নানা অনুষঙ্গে কলকাতা ফিরে ফিরে এসেছে। আরও একটা ছোট পাঠ ছিল কলকাতা নিয়ে, রোকেয়ার দিদিকে জিজ্ঞেস করা হচ্ছে যে তার বোন রোকেয়া কোথায় গেছে। সে গেছে তার চাচার বাড়ি কলকাতায়। চাচা থাকে “কলকাতায় গোলদিঘির পাশে। দিঘিটা কি গোল? না রে, চারকোনা। ওটা ওর নাম। তুই কলকাতা দেখেছিস? দেখেছি, কলকাতা বড় শহর। কত লোক, গোনা যায় না। কত আলো, কত বাস, মোটর গাড়ি। সবাই যেন ছুটছে”। স্কুলের দেওয়ালে থাকা পশ্চিমবঙ্গের ম্যাপে ছোট্ট কলকাতা দেখে মনে হত, কলকাতা এত ছোট!

(চলবে)