+++
author = "Mrinmoy Pramanick"
author_bio = "Dr. Mrinmoy Pramanick is an Assistant Professor in the Department of Comparative Indian Language and Literature, University of Calcutta. He did his Ph.D. from the University of Hyderabad on Translation and Imagination of Indian Literature and World Literature.  His areas of research interest are Comparative Indian Literature, Translation, World Literature, Dalit Literature, Migration Studies, Southeast Asia, etc."
bangla = true
biography_image = ""
biography_image_webp = ""
chapter = true
date = 2021-05-16T18:30:00Z
description = "Mrinmoy Pramanick - an autobiography - chapter 2"
featured = false
image = ""
image_webp = ""
tags = []
title = "দাদুর রেডিও"

+++
আকাশবাণী কলকাতা ছিল জ্ঞানের দরজা। দাদু সারাদিনই প্রায় রেডিও শুনতেন। দেশ-বিদেশ সম্বন্ধে বেশ জ্ঞান ছিল তাঁর। রেডিও বন্ধ করলেই সেসব কথা নিজের মতো করেই বলে যেতেন। পাড়ার শিবু দাদু ছিল দাদুর নিত্যদিনের সঙ্গী। সকাল আর সন্ধ্যায় হত তাঁদের আড্ডা। দাদু শুয়ে থাকতেন, চোখে দেখতেন বড্ড ঝাপসা আর শিবু দাদু একটা বেঞ্চে বসে থাকতেন। দেশ-বিদেশের নানা গল্প এক নাগাড়ে বলে যেতেন দাদু। সেসব কোনও কিছুই আমার মনে নেই। সেইসব গল্পের সঙ্গে বারবার যে দাদুর অতীত দিনের গল্প মিশে থাকত, সে কথা কিছুটা মনে আছে। আমি জীবনে ওরকম প্রখর স্মৃতিধর গল্পবলিয়ে দেখিনি। দাদুর কাছে একবার শুনেছিলাম তৃতীয় বিশ্বযুদ্ধ হলে তা হবে দু’দিনের। একদিন যাবে উত্তর গোলার্ধ, আরেকদিন যাবে দক্ষিণ, আর ভারত বলে কোনও দেশের চিহ্নই নাকি থাকবে না। শুনে খুবই ভয় লেগেছিল আমার। এই বুঝি যুদ্ধ হয় হয়! কদিন পর আবার ভুলেও গেছিলাম। তবে একটা ভরসা ছিল যে রাশিয়া নাকি বলেছে কেউ ভারতের গায়ে হাত দেওয়ার সাহসও যেন না করে। রাশিয়া সম্বন্ধে সপ্রশংস আলোচনা সেই সময় অনেকের মুখেই শুনতাম।

মা-কাকিমারা আদার ব্যাপারী, জাহাজের খবরে কাজই বা কী! একমাত্র আকর্ষণ সকাল ন’টার গানে-গানে। সংসারের বহু কাজের মাঝে একমাত্র বিনোদন ছিল সেই আকাশবাণী। ন’টা বাজলেই মা-কাকিমা দাদুকে বলত রেডিও চালাতে। স্থানীয় সংবাদের আগে পনের মিনিট হবে গানে-গানে। ঐটুকু বিরাম। ভোরবেলায় গোবর ছড়া দেওয়া, ঝাঁট দেওয়া থেকে তো মায়ের কাজ শুরু হত। ঐটুকু বিরাম, গানে-গানে। প্রতিদিন মুখিয়ে থাকা। বিনোদনের প্রতীক্ষায় মানুষ কী নিরলস পরিশ্রম করে যেতে পারে, মা -কে দেখে বুঝেছিলাম।

আমার দাদু ছাড়া আরেকজন ছিল আমাদের পাড়ায়, যার কাছেও বিচিত্র সব খবর পাওয়া যেত। কারোর কোনও বিষয়ে কিছু তথ্যের দরকার হলে চট করে উত্তর পাওয়া যেত তার কাছে। যেমন ধরা যাক আই-আর-৮ কে পাঠিয়েছে, বাসমতি চাল নিয়ে আমেরিকার গ্যাঁট-চুক্তি, সার্জা কাপ-শাহারা কাপ, মোহনবাগান-ইস্টবেঙ্গল ম্যাচের খবর, জাতীয় রাজনীতি-রাজ্য রাজনীতি, কোন স্টেডিয়াম কোন রাজ্যে, বিশ্বসুন্দরী কে হল, কান চলচ্চিত্র উৎসবে কে যাচ্ছে, রাশিয়া ভারতকে কীভাবে সাহায্য করছে, সব। সে হল আমাদের সত্যেন দা। ঘোষবাড়ির সত্যেন দা। একটা ছোট্ট আয়তকার এন্টেনা-ওয়ালা রেডিও ছিল তার। কী পরম যত্নে সেই রেডিও রাখত সত্যেন দা। প্রতিদিন আমাদের বাড়ির পাশে পান বরজে কাজ করার সময় রেডিও শুনত। বিকেলে কাজ শেষ করে, খাল থেকে স্নান করে, ভাত খেয়ে আমাদের বাড়ির সামনে দুই রাস্তার বাঁকে এক চিলতে ঘাসের জমির উপর বসে আড্ডা হত। আর তখন চলত বিবিধ ভারতী। হিসাব করে চালাতেও হতো, এভারেডি ব্যাটারি।

আমার সেজো কাকা, গ্রামীণ পোস্ট অফিসের পিওন। বহু সাধ করে কিনেছিল একটা রেডিও। একদম নিজের সম্পদ সেটা। অফিস থেকে বাড়ি ফেরার সময় এক হাতে সাইকেলের হ্যান্ডেল আর অন্য হাতে সেই খয়েরি রঙের পেন্সিল ব্যাটারির এন্টেনা-ওয়ালা রেডিও শুনতে শুনতে ফিরত। সেই ছিল কাকার বিলাসিতা। মহালয়ার দিন ভোর চারটেই রেডিওতে মহালয়া হবে। বীরেন্দ্রকৃষ্ণ ভদ্রের নাম পরে দেখেছি ক্যুইজ কম্পিটশনে জিজ্ঞেস করা হত। আমরা জানতাম মহালয়া। নিজে থেকে না উঠলে দাদুকে ডেকে তোলা হত না। সারাদিন বিছানায় থাকার ফলে দাদুর ঘুমের সময়ের ঠিক ছিল না। আলো জ্বেলে, বারান্দায় মাদুর পেতে সেজো কাকা বসে পড়ত। ডেকে তুলত আমাকে আর ভাই -কে। ঘুম ঘুম চোখে উঠে ধীরে ধীরে সম্বিৎ ফিরে পেয়ে এবাড়ি ওবাড়ি থেকে জ্ঞাতি-ভাই, পাড়ার বাকিরা হুল্লোড় শুরু করতাম। পাড়ায় খনা কাকা সাধ করে একটা মুদিখানার দোকান দিয়েছিলেন। তাঁর সব থেকে বড় আবিষ্কার ছিল আমড়া ব্যোম নিয়ে আসা আমাদের পাড়ায়, সস্তায় ভালো আওয়াজ। মহালয়ার দিন আমরা আমড়া ব্যোম ফাটাতাম।

সন্ধ্যাবেলায় পড়তে বসা। দাদু -কে বাধ্য হয়েই রেডিও বন্ধ রাখতে হতো বা আওয়াজ খুব কমিয়ে দিতে হতো। বিরাট উঠনের এক পাশে আমাদের ঘর অন্য পাশে সারি দেওয়া পরপর ঘরে দাদু-ঠাকুমা-ন কাকা-ছোটকাকা- ছোট পিসি। বারান্দায় বসে একদিকে আড্ডা চলত বড়দের, অন্যদিকে আমার আর ভাই -এর পড়ার সে কি আয়োজন! ঠিক সময় সাঁওতালি ভাষার গান হতো, নেপালি ভাষার গান, তর্জা-কবিগান। নেপাল একটা আলাদা দেশ, নেপালি গান কেন হতো জানি না, ভাবিনি। কিন্তু চমকে যেতাম সাঁওতালি গান হলেই। আমাদের গ্রামের প্রান্তে খালের পাড়ে বিশাল পাঁকুড় গাছের নীচেই তো সাঁওতাল পাড়া! সাঁওতালদের কালো-পেটানো চেহারা, সাপ-ব্যাং-বেজি সব খায়, ওরাও এখন হিন্দু, কিরকম মিষ্টি মিষ্টি বাংলা বলে! বিশ্ববিদ্যালয়ে গবেষণা করতে গিয়ে জানবো এই তো ‘অপর’। অজ্ঞানের ঔদ্ধত্য কীভাবে ‘অপর’ নির্মাণ করে। আমাদের বাংলা অনার্সে কবিগান-তর্জার ইতিহাস পড়া হবে জেনে প্রবল আনন্দ হয়েছিল, কিন্তু মন ভরেনি। দাদুর দৌলতে সেসব ছিল শৈশবের স্মৃতিকাতরতা, বই -এর পড়ায় কি মন ভরে!

একবার দুর্গা পুজোয় আমাদের পাড়ায় নবমীর রাতে ড্যান্স কম্পিটিশন হবে। হিন্দি গান, নাচ। প্রথম তিনিজন পাবে একটা করে গেঞ্জি (টি-শার্ট বলে জানতাম না)। পাড়ার সখের ড্যান্সারদের মধ্যে একটি সাঁওতাল ছেলেও ছিল। সে নাচ শেষ করতেই, একজন মুসলিম যুবক, ওর নাম ভুলে গেছি এখন, বলে উঠল, সাঁওতাল ছেলেটিকেই ফার্স্ট করতে হবে। আমাদের গ্রামের মধ্যে দিয়েই চলে গেছে একটি খাল। খড়ে নদী আর ভৈরব নদের যোগ হল সেই খাল। সাঁওতাল পাড়া খালের ঐ পাড়ে, আর মুসলিম পাড়া খালের এই পাড়ে, হিন্দু পাড়ার শেষে। বিচারক ছিলেন সিপিআইএম পার্টির আমাদের এলাকার নেতা, দাসু কাকা। সবাই খুবই মান্য করত কাকাকে, অনেক গুণ ছিল কাকার। ২০০৯ সালের ৯ জুলাই কলকাতা থেকে ফেরার পথে গাড়ি দুর্ঘটনায় তাঁর অকাল মৃত্যু ঘটে। রাজনীতি করা কাকার উপস্থিত বুদ্ধি ছিল বেশ, বললেন তোরা আগে থেকেই ভাবছিস কেন ও ফার্স্ট হবে না! রেজাল্ট বেরোল, কাকা ঘোষণা করল, আমি বিচারক, আমি মানুষ, আমার মত আর সবার মত এক নাও হতে পারে, সবাই ভালো ড্যান্স করেছে, কিন্তু প্রথম হয়েছে, সেই সাঁওতাল ছেলেটি। আমি অবাক হয়ে দাঁড়িয়ে দেখেছিলাম, কীভাবে একা সব ভিড় উত্তেজনা সামলেছিল কাকা, হাসি মুখে। রেজাল্ট বেরনোর সঙ্গে সঙ্গে জমায়িত সাঁওতাল আর মুসলমান যুবকদের সেকি আনন্দ, কি জয়ের উল্লাস! আমার ছোটকাকার বন্ধু, শ্রীবাস কাকা, খাল পাড়ে মুসলিম পাড়া আর সাঁওতাল পাড়ার নিকটেই যাঁর মুদিখানার দোকান, সঙ্গে সঙ্গে কুড়ি টাকা পুরষ্কার ঘোষণা করলেন সেই ছেলেটির জন্য। আরও আনন্দ। পাড়ার বড়রা খুব খুশি হয়েছিল, সবাই বলেছিল, “দাসু, তুমি ওদের ঘরে আজ আনন্দ পৌঁছে দিলে”। সদ্য কলেজে পড়া, যে মান্টি দা সেকেন্ড হল, যার ফার্স্ট হওয়ার কথা ছিল সবাই বলছিল, সেই দাদা বলল, “আমি ফার্স্ট হলে কি হতো? কিছুই না। ওদের তো আনন্দই নেই, ও ফার্স্ট হয়ে কতজন আনন্দ পেলো”। আমি প্রথমে দাসু কাকার ঐ সিদ্ধান্ত মেনে নিতে পারিনি। পরের দিন দশমী। মান্টি দা’র মুখে এই কথা শুনে মনে হল, ও বড়রা এইরকম ভাবে! আমি যেদিন এইরকম ভাবতে পারব সেদিন আমি বড় হব। গ্রামের প্রান্তে থাকা এই দুই সম্প্রদায়, মুসলিম-সাঁওতাল কি সেদিন প্রান্ত থেকে লড়াই করেছিল? কেন্দ্রের উপরে জয় হয়েছিল প্রান্তের? আজ মনে হয়। বহু পরে কলকাতায় এসে শুনেছিলাম, “আমি চাই সাঁওতাল তাঁর ভাষায় বলবে রাষ্ট্রপুঞ্জে”!

নব্বইয়ের দশক তো যৌথ পরিবারগুলো ক্রমে ক্রমে ভেঙে যাওয়ার দশক। আমাদেরও একদিন ভাঙল। একদিন আমাদের বাড়িতে ফিলিপ্স কোম্পানির রেডিও এলো। কালো রঙয়ের। সন্তোষ নাকি তখন বেশ পুরনো। ফিলিপ্স আরও উন্নত। যৌথ পরিবার ভেঙে গেলে, আমাদের হাঁড়ি আলাদা হলে মায়ের কাজ অনেক কমে গিয়েছিল। ফলত দুপুরের পর ছিল মায়ের অখন্ড অবসর। হাই স্কুল থেকে ফিরতে বিকেল হতো। দেখতাম মা আরাম করে ঘরে বসে মুড়ি খাচ্ছে, আর শুনছে বিবিধ-ভারতী। সেই শোনা দিব্যা ভারতী, জিনা তামনদের নাম, রোজা-মেরা জীবন কোরা কাগজ-মিস্টার ইন্ডিয়া-শোলে, অমর-আকবর-আন্টনি প্রভৃতি সিনেমার কথা। এই হল বোম্বে! আর আমরা শুনছি বিবিধ ভারতী। সবাই ওখানে সিনেমা করে! সবাই ওখানে নায়ক-নায়িকা! তখন ভাবতাম।

আমার মাধ্যমিক পরীক্ষার আগে, আমার একমাত্র বিনোদনের মাধ্যম ছিল ছোটবেলার সেই ফিলিপ্সের রেডিও। রাত দশটা থেকে সাড়ে দশটা অবধি শুনতাম বহরমপুর এফ-এম। কলকাতা এফ-এম কোনওদিনই আমাদের তরঙ্গে ধরা দিত না। ঐ আধঘন্টায় চলত বহরমপুর এফ-এম। প্রতিদিন ঘুরিয়ে ফিরিয়ে একই গান প্রায়। শুনতাম, তালাত মেহেমুদ, “রূপের ঐ প্রদীপ জ্বেলে কী হবে তোমার/ কাছে কেউ না এলে এবার”, কিংবা মানবেন্দ্র, “বনে নয়, মনে মোর পাখি আজ গান গায়”, অথবা হেমন্ত, “কুটিলেরও মন্ত্রে, শোষণেরও যন্ত্রে, গেল প্রাণ, শত প্রাণ গেল রে”, সঙ্গে নিয়মিত লতা-আশা-সন্ধ্যা-আরতী, আর হৈমন্তী শুক্লার, “এমন একটি ঝিনুক খুঁজে পেলাম না, যাতে মুক্ত আছে”!

যে কথা বলছিলাম, দাদুর রেডিও প্রসঙ্গে বলতে বলতে, ধান ভানতে শিবের গীত! ফিরে আসি। প্রতি রবিবার দুপুর তিনটেই অনুষ্ঠিত হতো “গল্প দাদুর আসর”। ঐ সময়টুকুর জন্য দাদুর রেডিওটা ছিল আমার। “শুনছেন গল্পদাদুর আসর, পরিচালনায় মুকুল বন্দ্যোপাধ্যায়”। যে শিশুরা অংশ নিত তাদেরকে দূরতম দ্বীপ বলেই মনে হতো। যে শিশুদের গলা শোনা যেত তারা যে আমাদের মত নয়, ঐ বয়সেই বিলক্ষণ বুঝেছিলাম। আমাদের গ্রামের প্রথম অধ্যাপক মালতী পিসি, দ্বিতীয় অধ্যাপক মনোজ কাকা। মনোজ কাকা তখন কলিকাতা বিশ্ববিদ্যালয়ের ছাত্র। রেডিও -তে চিঠিপত্রের একটা আসর হতো। সেরা দুটো চিঠি ও সেই চিঠির লেখককে ডাকা হতো আকাশবাণী ভবনে। রেকর্ডিং হতো সঞ্চালক ও পত্রপ্রেরকের আলাপচারিতা। সঞ্চালক কি সুন্দর করে পড়তেন সেই চিঠি। মনোজ কাকা লিখতেন ‘সমাজ সেখ’, ছদ্মনামে। সেই চিঠি ও আলাপচারিতায় উঠে এসেছিল সম্প্রীতির কত কথা! দুর্গাপুজোর ঠিক আগে আগে সেই চিঠি রেডিওতে পড়া হয়েছিল। আমরা দুর্গা মন্ডপে জড়ো হয়ে প্রতিমা তৈরি দেখতাম, বুঝিনি, কিন্তু মন দিয়ে শুনেছিলাম সেই চিঠি। আর সামনে বসেছিল মনোজ কাকা। কি অ-বাক বিস্ময় তা। মনোজ কাকা শুনেছিলাম তখন বিশ্ববিদ্যালয়ে বাম-ছাত্রআন্দোলনের একজন সক্রিয় কর্মী।

দোয়াত-কলম চিহ্ন নিয়ে পঞ্চায়েত ভোটে নির্দল প্রার্থী হিসাবে প্রতিদ্বন্দ্বিতা করেছিলেন আমাদের স্কুলে সদ্য চাকরি পাওয়া শিক্ষক শ্রী পার্থসারথী মুখার্জী। তাঁর নামের নীচে পোস্টারে লেখা ছিল “শিল্পি, শিক্ষক, সমাজসেবী”, পরের লাইনে ছিল বেতার প্রসিদ্ধ শিল্পি। অপূর্ব গীটার বাজাতেন স্যার। প্রায়ই আহূত হতেন সুদূর কলকাতার আকাশবাণী ভবনে। রেডিওতে শুনেছিলাম তাঁর গিটার, সামনে থেকে তখনও শুনিনি, “মোর বীণা ওঠে কোন সুরে বাজি”!

শনিবারে হাফ-স্কুল। দুপুর একটায় বাড়ি চলে আসতাম। সকালে ভাত খেয়ে স্কুলে যাওয়া, ফিরে এসে আবার ভাত খাওয়া। শুরু হতো অনুরোধের আসর। সেই সুরে সুরে আশেপাশের বাড়ির কাকিমা-দিদিরাও সুর মেলাত। রাস্তায় বেরোলেই এক বাড়ির আনুরোধের আসর মিহি হয়ে আসতেই শোনা যেত আরেক বাড়ির আনুরোধের আসর। এক এক করে জানছি তখন এই পশ্চিমবঙ্গের আনাচা-কানাচে লুকিয়ে থাকা কত কত জায়গার নাম। সেই তখন শুনেছিলাম, “পরবর্তী গানের জন্য অনুরোধ করেছেন, দাঁতন, মেদিনীপুর থেকে, রুম্পা-ঝুম্পা-টুনু-বুলু-ছোট মাসি-কার্তিক দা-নমিতা বৌদি ও ঠাকুমা...”।

(চলবে)