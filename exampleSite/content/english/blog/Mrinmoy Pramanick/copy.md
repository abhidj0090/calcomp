+++
author = "মৃন্ময় প্রামাণিক"
author_bio = "Dr. Mrinmoy Pramanick is an Assistant Professor in the Department of Comparative Indian Language and Literature, University of Calcutta. He did his Ph.D. from the University of Hyderabad on Translation and Imagination of Indian Literature and World Literature.  His areas of research interest are Comparative Indian Literature, Translation, World Literature, Dalit Literature, Migration Studies, Southeast Asia, etc."
bangla = true
biography_image = ""
biography_image_webp = ""
chapter = false
date = 2022-09-22T18:30:00Z
description = "আমার সখ কি আমি জানি না, আমার প্রিয় লেখক নেই, প্রিয় উপন্যাসও নেই! উপন্যাসই তো পড়িনি কিছু সেই অর্থে, দু’একটা যা পড়েছি, তা মনে করে বলতে হবে। তদুপরি মেয়েটির প্রিয় লেখক রবীন্দ্র-নজরুল-শরৎ-সুকান্ত কেউ নয়! সঞ্জীব চট্টোপাধ্যায়? তিনি কে? "
draft = true
featured = true
image = "/images/bidhannagar-station.jpg"
image_webp = "/images/bidhannagar-station.webp"
index = -2
next = true
previous = true
tags = ["Kolkata", " Nostalgia", " City", "Karimpur"]
title = "হাফ-মফস্বলীর নগর-দর্শন- ২-(copy)"

+++
**হাফ-মফস্বলীর নগর-দর্শন**

মৃন্ময় প্রামাণিক

(২)

আমাদের টিভিতে কখনও ডিডি-বাংলা আসত না, আসত ডিডি-১। আর ডিডি-২ আসত অ্যান্টেনা অনেক ঘুরিয়ে-ফিরিয়ে নিলে। তাও ঝিলঝিল করত পর্দা। ছোট কাকা নীলগঞ্জ বাসডিপোতে ট্রেনি হিসাবে কাজ করতেন তখন, আইটিআই কল্যাণী থেকে পাশ করে। ছোটকাকা যখন বাড়ি আসতেন তখন শনিবার রাতে চুপিচুপি পড়া ফাঁকি দিয়ে কাকার সঙ্গে দেখতাম সুপার হিট মুকাবিলা। সেজোকাকার টিভিতে। কিন্তু বড়দের আপত্তিতে সেটা দেখা বন্ধ হয়। কারণ সেইসব হিন্দি নাচগান তখন আমাদের কাছে ছিল, ‘লাইলাপ্পা’, অশোভন। খুব মন খারাপ হতো শুনে যে ডিডি বাংলায় সারাদিন বাংলা অনুষ্ঠান হয়। কত সিনেমা হয়। কিন্তু সেসব দেখতে গেলে ডিস অ্যান্টেনা লাগে। অনেক খরচ। কিন্তু চমৎকৃত হয়েছিলাম শুনে যে কলকাতায় ওসব কিছু ছাড়াই ডিডি বাংলা দেখা যায়। এমনকি কলকাতায় অ্যান্টেনাই লাগে না, টিভির সঙ্গে যে ছোট্ট অতিরিক্ত একটা এরিয়েল পাওয়া যেত সেটা গুঁজে দিলেই নাকি কলকাতায় সব দেখা যায়। ছোটবেলায় আমার এক মাসতুতো দাদা যে কৃষ্ণনগরে থাকত, সে বলেছিল কৃষ্ণনগর এতো ডেভেলপ করছে যে সরকার সিদ্ধান্ত নিয়েছে কৃষ্ণনগরকে কলকাতা করে দেওয়া হবে।

আমি যখন ক্লাস নাইন-টেনে পড়তাম তখন থেকে একা একাই কৃষ্ণনগর আসার অনুমতি পেয়েছিলাম। মাসির বাড়িতে আসার একটা লোভ ছিল রঙিন টিভিতে ডিডি বাংলা, আলফা-তারা-আকাশ প্রভৃতি চ্যানেলের অনুষ্ঠান দেখা। সেইসব অনুষ্ঠান দেখতাম আর ভাবতাম এইসব চ্যানেল আমার বাড়িতে নেই বলে আমি কত পিছিয়ে যাচ্ছি। কিচ্ছু শিখছি না। কলেজ থেকে ক্যান্টিন টাইপের কিছু অনুষ্ঠান হতো, সেখানেই প্রথম শুনি, একজন গিটার বাজিয়ে গান গাইছে “কফি হাউসের আড্ডাটা আজ আর নেই”। চমকিত শ্রদ্ধা জেগেছিল আমার সেই কলেজ পড়ুয়ার প্রতি। এইভাবে এক কামনা জড়ানো সম্ভ্রম তৈরি হচ্ছিল কলকাতার প্রতি।

মাধ্যমিকের টেস্ট পেপার আর হাইস্কুলের সমস্ত কোশ্চেন ব্যাঙ্ক ছিল মনে মনে কলকাতার মধ্যে নিজেকে দেখার একটা লালসা তৈরির কারণ। প্রায় সমস্ত স্কুলই কলকাতার। মনে মনে অনির্দিষ্ট কলকাতাবাসী ও তামাম কলকাতা শহরের ছেলেমেয়েদের জীবনের প্রতি লোভ-শ্রদ্ধা ইত্যাদি তৈরি হয়েছিল। মনে মনে ভাবতাম কবে কলকাতায় পড়তে যাব আর পুজোর ছুটিতে দল বেঁধে বন্ধুরা ট্রেনে করে ফিরব বাড়ি। টেস্ট পেপার প্রশ্নের উত্তর করতে করতে মনে মনে ভাবতাম ঠিক এইসময় কলকাতার কোনও ছেলেমেয়ে এই প্রশ্নগুলোর উত্তর করছে বা টেস্টে এইসব প্রশ্নের উত্তর করেছে যা আমাদের হাতে তিন মাস পরে এসে পৌঁছচ্ছে। তাদের মনে মনে কল্পনা করেছি বহুবার, বহুদিন ধরে। আর বিমুগ্ধ হয়েছি তাদের বিদ্যাবুদ্ধি ও স্মার্টনেসের কল্প প্রতিমা মনে মনে এঁকে।

আনন্দমেলা বা প্রতিদিন পত্রিকার বুধবারের ‘পড়াশুনো’ সাপ্লিমেন্টারি ও মাসিক পড়াশুনো পত্রিকা ছিল আমাদের নিজেদের মাধ্যমিকের জন্য তৈরি করার অন্যতম মাধ্যম। অন্যদিকে এই প্রক্রিয়ার মধ্য দিয়েই চোখের সামনে ভেসে উঠছিল কত স্কুলের ছবি, নাম, সেরা ছাত্রছাত্রীদের বক্তব্য, ছবিসহ, তাদের সখ ইত্যাদি। হবি শব্দটা বিশেষভাবে তখন জানা। এখানে বলে রাখা ভালো যে কেবল কলকাতা নয়, যেকোনও নগরই আমার কাছে ছিল কলকাতা সম। নিদেন পক্ষে এই মানসিক প্রত্যয় ছিল যে, সব শহর আসলে কলকাতার পাশে। বর্ধমানের মেমারি স্কুলের একটি মেয়ে, মনে আছে, জানিয়েছিল যে তার প্রিয় লেখক সঞ্জীব চট্টোপাধ্যায় আর প্রিয় রচনা দুই খন্ডে প্রকাশিত লোটাকম্বল। পরে অবশ্য লোটাকম্বলের অখন্ড সংস্করণ প্রকাশিত হবে। সেই প্রথম আমার মনে হল, আর বোধ হয় ভালো ছাত্র হওয়া হল না। আমার সখ কি আমি জানি না, আমার প্রিয় লেখক নেই, প্রিয় উপন্যাসও নেই! উপন্যাসই তো পড়িনি কিছু সেই অর্থে, দু’একটা যা পড়েছি, তা মনে করে বলতে হবে। তদুপরি মেয়েটির প্রিয় লেখক রবীন্দ্র-নজরুল-শরৎ-সুকান্ত কেউ নয়! সঞ্জীব চট্টোপাধ্যায়? তিনি কে? সেই প্রথম এই লেখকের নাম জানা।

প্রথম যখন কলকাতা ঘুরতে আসি, সেই আসার জন্য প্রস্তুত ছিলাম না। কৃষ্ণনগরে ট্রেনে বসেছি মায়ের সঙ্গে, মা -কে জিজ্ঞেস করতেই, হঠাৎ মা বলল চল, কলকাতা যাব। আমি মায়ের হাত ধরে টেনে নামাতে যাচ্ছি, মা কে প্রায় কাঁদো কাঁদো হয়ে বলছি, না যাব না, আমি জানতাম না তো, আমার ভয় লাগছে। মা বলল, ধুর পাগল ভয় কি! আমার বান্ধবী চাকরি করে কলকাতা পুলিশে, ওর ঠিকানে দিয়েছে উল্টোডাঙ্গা স্টেশনের খুব কাছে। ওর কুয়ার্টারে থাকব আমরা। আমার সেই মুহুর্তে সব কেমন অচেনা লাগছিল, ভয় লাগছিল, ভাই -কে ফেলে এলাম, বাবাও সঙ্গে নেই। পরে মাসির বাড়ি পৌঁছে বাবার অফিসে ফোন করে জানানো হয়েছিল, শুনে তো বাবা আকাশ থেকে পড়ে। দিদা মাকে বলেছিল কলকাতার ট্রেনে প্রছুর খাবার পাওয়া যায়, প্রচুর জিনিস পাওয়া যায়, বাড়ির কাজে লাগে। সব কিছু খুব সস্তা। দিদা কিছু টাকা দিয়েছিল মা -কে শুধু ট্রেনে খাওয়ার জন্য। ক্রমে ক্রমে ট্রেন যখন আমার চেনা পৃথিবী ছাড়তে থাকে তখন এক অনির্বচনীয় আনন্দ আর স্বপ্ন আমাকে ঘিরে জমাট বাঁধে। দ্রুত কিছু ছবি-কথা, কলকাতা নিয়ে মাথার মধ্যে ঘুরপাক খায়, চোখের সামনে দিয়ে আসে আর যায়। আমি কিছুটা ভয় পাই, কিছুটা বিহ্বল হই।

লাইব্রেরি মানে লাইব্রেরি নয়, আমাদের কাছে লাইব্রেরি মানে ছিল বই -এর দোকান। মায়ের বান্ধবী, মানে মাসির বাড়ি এসে ঠিক করেছিলাম, কলেজ স্ট্রিট থেকে কিছু বই কিনব। শুনেছি খুব সস্তায় বই পাওয়া যায়। মেসো -কে বললাম লাইব্রেরি যাব, মেসো জিজ্ঞেস করলেন কার্ড আছে? আমি ভাবলাম যাহ! কলেজ স্ট্রিটে বই কিনতে কার্ড লাগে! এইজন্য বই এতো সস্তা ওখানে, সবাই কিনতে পারে না। আমি ভয়ে ভয়ে বললাম, না বই কিনব কিন্তু কার্ড লাগে তো জানতাম না! মেসো তখন বললেন, ও কলেজ স্ট্রিট যাবে, বই -এর দোকানে? ঠিকাছে। কিন্তু সেবার আর যাওয়া হয়নি কলেজ স্ট্রিট।

সালটা ২০০০। আমার ক্লাস এইটের অ্যানুয়াল পরীক্ষা শেষ। নতুন সহস্রাব্দ। তখন প্রথম শুনি ওয়াই টু কে। তা নিয়ে কত জল্পনা! বড়লোকদের ব্যাংকের সব টাকা শূন্য হয়ে যাবে, সারা পৃথিবী জুড়ে বিজ্ঞানীরা কম্পিউটারের কীসব কাজ করছে এই বিরাট বিশ্বজোড়া সভ্যতার ভাঙন রুখতে! শেষ অবধি সেসব রোখা গেছিল। কলকাতায় তখন তৈরি হয়েছে মিলিনিয়াম পার্ক। সেই প্রথম এবং শেষবারের জন্য মিলিনিয়াম পার্ক দেখা। প্রথম কলকাতায় এসে পা রেখেছিলাম বিধাননগর স্টেশনে। এই স্টেশনটা ভারী অদ্ভুত! ওভার ব্রিজ কেবল যেন! স্টেশন কম! সেই ওভার ব্রিজের উপর থেকে দেখেছিলাম হাজার হাজার গাড়ি নীচে যাচ্ছে আর আসছে। ভয়, কেবল ভয় পেয়েছিলাম! এই তবে কলকাতা! এই তবে বাংলা সিনেমায় দেখা ট্যাক্সি! কালো-হলুদ! মাসির বাড়ি দশ তলায়, পুলিশ কুয়ার্টার। এপ্রিলের গরমেরও সেই কদিন ভোর রাতে কাঁথা গাঁয়ে দিতে হতো। এতো হাওয়া! গোটা কলকাতা দেখা যেত। যুব ভারতী ক্রিড়াঙ্গন, সায়েন্স সিটি, ধাপার মাঠ! রাতের আকাশ হলুদ হয়ে থাকত, এতো আলো এতো! দশ তলার ঐ ছোট্ট ব্যালকনি থেকে রাত জেগে কলকাতার আকাশ দেখতাম, গাড়ির শ শ আওয়াজ শুনতাম! অবাক পৃথিবী! বিস্ময়! এই শহরে মানুষ হারিয়ে যায় না! তখন কি জানতাম আমার জীবনের স্থায়ী ঠিকানা হবে এই বিধাননগর, হার্ডকোর সেই দশতলা পুলিশ কুয়ার্টার উল্টো দিকের কোনও জায়গায় থাকবে কলিকাতা বিশ্ববিদ্যালয়ের টিচার্স কুয়ার্টার! আমার মতো হাফ-মফস্বলীর এই হল প্রথম নগর দর্শন। অনেকটা কলকাতার আঁচল ছুঁয়ে যাওয়া। অন্ধের হস্তিদর্শনও বলা চলে!