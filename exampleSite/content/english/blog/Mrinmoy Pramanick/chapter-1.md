+++
author = "Mrinmoy Pramanick"
author_bio = "Dr. Mrinmoy Pramanick is an Assistant Professor in the Department of Comparative Indian Language and Literature, University of Calcutta. He did his Ph.D. from the University of Hyderabad on Translation and Imagination of Indian Literature and World Literature.  His areas of research interest are Comparative Indian Literature, Translation, World Literature, Dalit Literature, Migration Studies, Southeast Asia, etc."
biography_image = ""
biography_image_webp = ""
chapter = true
date = 2021-05-01T18:30:00Z
description = "Mrinmoy Pramanick - an autobiography - chapter 1"
featured = false
image = ""
image_webp = ""
tags = []
title = "প্রথম অধ্যায়"

+++
“প্রদীপের বন্ধুরা”, ছোটবেলায় প্রাইমারি স্কুলে পড়া একটা গদ্য। ঐ হলো ভারত চেনা। ভারতের নানা রাজ্য থেকে এসেছিল প্রদীপের বন্ধুরা। তারা তাদের অঞ্চলের বিশেষ কিছু শিল্প নিদর্শন এনেছিল প্রদীপকে উপহার দিতে, তার জন্মদিনে। প্রদীপ প্রত্যেককে দিয়েছিল বাঁকুড়ার পুতুল ঘোড়া। বড্ড মন খারাপ হয়েছিল, এমন বন্ধু যদি আমারও থাকত তাহলে কি সুন্দর একটা পুতুল ঘোড়া উপহার পেতাম। পুতুল ঘোড়ার কথা সেই প্রথম জানা। দিল্লীর বন্ধুর নাস্তা করা যে আসলে ‘ব্রেকফাস্ট’, সে শব্দ জানতাম না, প্রাতঃরাশ সম্বন্ধেও ধারণা স্পষ্ট নয়, সকালে ছিল আমাদের কেবল, ‘কিছু খাওয়া’। আমাদের পাড়ার এক কাকা, চিত্রশিল্পী (আমাদের ভাষায় ছবি আঁকতেন), তাঁদের বাড়ির দেওয়ালে কালো খড়ি দিয়ে আঁকা ছিল ভগত সিং এর মুখ। সেই প্রথম একজন সুন্দর অচেনা পুরুষের মুখ দেখে খুব মজা পেয়েছিলাম, ‘আরে! আমাদের কিশলয়তেও তো এমন একজনের মুখ আছে’। বই -এর পড়া, খেলার মাঠের পাশে বাড়ির দেওয়ালে! সে যে কি অনাবিল আনন্দ কি বলব! সেই কাকা থাকতেন দিল্লীতে। তাঁরা একবার করে বেড়াতে আসতেন গ্রামের বাড়িতে। সেই কাকার ছেলেমেয়েরা এলেই পাড়ায় তখন শুনতাম, ওরা নাস্তা করবে। এরকম একটা শব্দ, কেমন খেতে কি জানি! না জেনেই লোভ হত। পরে জানলাম নাস্তা মানে চাপাটি, আরও অনুসন্ধান করে জানলাম, ধুস্‌ ওসব এমন আহা মরি কিছু নয়, চাপাটি মানে রুটি। আরও অনেক পরে জেনেছিলাম নাস্তা আসলে সকালে ‘কিছু খাওয়া’। কিন্তু ঐ ‘নাস্তা’ শব্দ দিয়ে দিল্লী কিছুটা বাড়ির কাছে এলো, যদিও এই প্রত্যয় সেই শৈশবেই ছিল যে ‘দিল্লী বহুদূর’, নইলে নেতাজী আলাদা করে কেনই বা বলবেন, ‘দিল্লী চলো’!

আমাদের নয়ের দশকের বড় হওয়ার মধ্যে ছিল সাক্ষরতা অভিযান, ব্ল্যাক বোর্ড, চক আর প্রাপ্ত বয়ষ্কদের শিক্ষার কিছু বই। ছোটকাকা পঞ্চায়েত থেকে আমার জন্য একটা ভাঙা ব্ল্যাকবোর্ড জোগাড় করেছিল, সঙ্গে কিছু চক। সাতের দশকের সিলেবাসের পুরনো কিছু বই, নানা ক্লাসের, আমাদের সার দেওয়া লম্বা মাটির বাড়ির একদম প্রান্ত ঘর, যার নাম ছিল খোপের ঘর, সেই ঘরের তোরঙ্গতে তোলা ছিল, পরিত্যক্ত যত্নে। একটা সরু, মালপত্র ভর্তি প্রান্ত ঘর বলেই সেটার নাম ছিল হয়তো খোপের ঘর। বড় হয়ে গল্প উপন্যাসে অবশ্য এরকম ঘরের নাম পড়েছি ‘ভাঁড়ার ঘর’।

স্কুল থেকে ফিরে আমি বারান্দায় বসে ভারতের ম্যাপ আঁকতাম। হাইস্কুলে উঠলে কাজে লাগবে নাকি। এখন থেকে হাত পাকিয়ে নিচ্ছি তাই। ছোট কাকা প্রশিক্ষিত ইলেক্ট্রিক মিস্ত্রি হওয়ায় আঁকার হাত ছিল ভালো। কাকার আবছা চকে একে দেওয়া ভারতের ম্যাপের উপর আমি প্রথম প্রথম হাত বুলাতাম। ক্রমে ক্রমে ঐ একটা ছবিই আমি আঁকতে শিখেছিলাম, সেটা হল ভারতের ম্যাপ। তিনদিক ভারত ঘেরা বাংলাদেশকে কখনও বিছিন্ন করতে মন চাইত না। নীচের সুন্দরবনটাও তাহলে বিচ্ছিন্ন হয়ে যেত। ভারতকেও কেমন কোল শূন্য মনে হত। তাই আমার ম্যাপে চিরকাল বাংলাদেশ ভারতের সঙ্গেই আঁকা হয়েছিল। কেমন জানি একটা মায়া পড়ে গিয়েছিল শ্রীলঙ্কার প্রতি। ভারতের নীচে ঐ একটা দ্বীপ, তারপর তো অসীম সাগর। হয়তো শ্রীলঙ্কার নিঃসঙ্গতা তখন মনে মনে অস্ফুটে টের পেয়েছিলাম, তাই ভারতের ম্যাপে শ্রীলঙ্কাকেও বাদ দিতাম না। তখন আবশ্য জানতাম না যে এই শ্রীলঙ্কাই ঠাকুমার কাছে শোনা রামায়ণের গল্পের লঙ্কা, এবং তা নিয়ে তখনও অবশ্য নাসা’র লঙ্কা কান্ড শুরু হয়নি। ছোটবেলায় জানতাম একসময় যুক্ত থাকা শ্রীলঙ্কা ভারত থেকে বিচ্ছিন্ন হয়েছে কোনও এক প্রাকৃতিক-ভৌগলিক কারণে। পরে বড় হয়ে জানলাম ঠাকুমার কাছে শোনা হনুমানদের পাথর জোড়া দেওয়া সেতু নাসা আবিষ্কার করেছে নাকি!

শ্রীলঙ্কা। ১৯৯৬। সনৎ জয়সূর্য, অর্জুন রনতুঙ্গা, অরবিন্দ ডিসিলভা, চামিন্ডা ভাস, আতাপাত্তু, মুরলিথরন। আমাদের পাড়া ক্রিকেটে তখন আলোচনার বিষয় জয়সূর্যর লড়াই, তাঁর বাবা জেলে, নদীতে মাছ ধরতেন তিনি আর একটা বল বা হাতের কাছে যা পেতেন তাই নিয়ে জয়সূর্য বল করা প্রাকটিস করতেন। আমার ভাই তখন গাছ থেকে পড়ে যাওয়া ছোট ছোট নারকেলের টুকরো নিয়ে বল করত, আপন খেয়ালে। পাড়া ক্রিকেটের দাদাদের মধ্যে কি আলোচনার ঝড় উঠত তখন জয়সূর্যদের নিয়ে। আমাদেরও ছিল বেশ মজা, চামিন্ডা ভাস তখন অবোধ হাস্য-মজায় চামুন্ডা, আতা(ফল বিশেষ)পাত্তু। ক্রিকেট বিশ্বকাপের সেমি ফাইনালে প্রথম ওভারে শ্রীনাথ দুটো উইকেট নিয়ে নিলেও ঐ দলের ছ’নম্বর ব্যাটসম্যানও যে ম্যাচ জেতাতে পারে, আমরা হিসাব করিনি। দ্বিতীয় ওভার শুরু হতেই চকোলেট ব্যোম কিনে আনে পাড়ার দাদা-কাকারা। ম্যাচ শুরু আগে অবশ্য একটা করে দিয়ে আমাদের ভিডিও গেম খেলতে দেওয়া হয়েছিল, ক্লাব ঘরে ভাড়া করে আনা রঙিন টিভি -তে। দশ ওভার যেতেই সবাই বুঝে গিয়েছিল গতিক ভালো না। ম্যাচ হারার পর, শোনা গেল, ইডেনে যিনি পিচটা তৈরি করেছিলেন, তাঁর নাকি জীবনের শেষ পিচ তৈরি ছিল ওটা। উনি নাকি বলেইছিলেন যে আগে ব্যাট করবে সেইই ম্যাচ জিতবে। আজাহার সব জেনেও টসে জিতেও ব্যাটিং কিনা নিল পরে। নিশ্চয় টাকা খেয়েছে। অতয়েব রাতেই কুশপুত্তলিকা দাহ করা হল আজাহারের। এক স্বতঃস্ফুর্ত জনরোষে। আরও রাগ হয়তো ছিল, এতগুলো টাকা অনির্দিষ্ট প্রত্যাশার নিশ্চয়তায় খরচ হয়ে গিয়েছিল বলে। দু’দিন পরে আরও সব গোপন তথ্য আমরা পেতে থাকলাম। শ্রীলঙ্কার ব্যাটে নাকি চম্বুক লাগানো ছিল, ফলত বল তুমি যেদিকেই করো ব্যাটে ছুটে এসে লেগে ছুটে বেরিয়ে বাউন্ডারি, নিদেনপক্ষে চার। গতবছর লক ডাউন শুরু হতে আমি বিশেষভাবে কন্সপিরেসি থিওরির কথা শুনি। সে যাকগে। স্কুলের ভূগোল ক্লাস। ক্লাস নেবেন বিশ্বনাথ অধিকারী। এলাকায় তাঁর প্রবল জনপ্রিয়তা। মার্ক্সবাদী ও সমাজসেবী হিসাবে সম্মানও ছিল বিশেষ। তিনি বলেছিলেন সিলেবাসের ভেতরের পড়াশুনোয় তিনি আমাদের আবদ্ধ রাখতে চান না। শুরু হল বিশ্বকাপ। প্রবল উৎসাহ ও এক্সক্লুসিভ খবরের উদ্দীপনায় আমরা বলতে থাকলাম, যে জা শুনেছি। সব শুনে উনি যা বলেছিলেন, তাতে এমন মন খারাপ হল, সেমিফাইনাল নিয়ে আর আলোচনা করিনি। উনি বলেছিলেন, শ্রীলঙ্কা, একটা ছোট্ট দেশ, একটা গরীব দেশ, সে এইরকম একটা ক্রিকেট দল তৈরি করে এই প্রতাপে ম্যাচ জিতে আমাদের আত্মবিশ্বাস ধ্বসিয়ে দিয়েছে, আমরা মেনে নিতে পারছি না, এই স্পর্ধা। তাই এইসব আজগুবি গল্প। আহা রে! শ্রীলঙ্কা! ও গরীব! মানে জয়সূর্যও গরীব!

১৯৯৬ এর ক্রিকেট বিশ্বকাপ আমাদের কাছে বেশ উত্তেজনার ছিল। বিশ্ব যে কলকাতাও, যদিও তখনও কলকাতায় যায়নি, কলকাতায় আমাদের কোনও আত্মীয়ও নেই, তবুও, রাজধানী তো। এখন ঠিক মনে নেই, কিন্তু সেই সময় কারোর কারোর মুখে ‘উপমহাদেশ’ কথাটা শুনেছিলাম। ম্যাচ হবে ভারত, পাকিস্তান ও শ্রীলঙ্কার নানা স্টেডিয়ামে। সেই প্রথম শোনা ইডেনের পাশাপাশি, গ্রিনপার্ক, মোহালি, লালবাহাদুর শাস্ত্রী, চিন্নাস্বামী, নেহরু, সরদার প্যাটেল, মোতিবাগ, ফিরোজ শাহ কোটলা স্টেডিয়ামের নাম। বারবার শোনা তখন করাচি, লাহোর, রাওয়ালপিন্ডি কিংবা কলোম্ব স্টেডিয়াম।

কিছু বছর আগেই নিহত হয়েছেন দেশের প্রাক্তন প্রধানমন্ত্রি শ্রী রাজীব গান্ধি। আমাদের পাড়ায় তখন তিনটে বাড়িতে টিভি। দাদুর সঙ্গে মেজো কাকার বাড়ি গেছিলাম রাজীব গান্ধির সৎকার অনুষ্ঠান দেখব বলে। সেই থেকে কফিন দেখলেই ভয় লাগত। কিছুই জানি না, কিছু ছবি দেখা ছাড়া। প্রাক্তন প্রধানমন্ত্রির জন্য মন খারাপ করত। কোনও মৃত্যু তো ইতোপূর্বে এভাবে খবর হতে, প্রতিদিন আলোচনার বিষয় হতে দেখিনি। ক’দিন পর পাশের বাড়ির জেঠুর কাছে সাপ্তাহিক বর্তমানের একটা সংখ্যা আসে। সেখানে রাজীব হত্যার ছবি ও গ্রাফিক দেওয়া ছিল। মানব-বোমা শব্দটাও সেই প্রথম শোনা। সেই ভদ্রমহিলার ছবি দেখে অনেক দিন ভেবেছি, একজন মানুষ কীভাবে নিজে মরে যাবে জেনেও আরেকজনকে মারতে এসেছিল! তদুপরি শৈশবের পুরুষ-মন। শৈশবে যেভাবে পুরুষ ও পৌরুষের বোধ প্রগাঢ় থাকে, সেইভাবে প্রগাঢ় বোধ হয় আর হয় না। বারবার মনে হচ্ছিল একজন নারীর হাতে পুরুষের এভাবে মৃত্যু! এই লিঙ্গ-চেতনা অনেক সময়ই অসুরের পক্ষ নিয়েছে, ছোটবেলায় মহালয়া দেখতে গিয়ে। পরক্ষণেই মনে হত, না, অসুররা তো শয়তান, কি ভয়ংকর দেখতে ওরা। ওদের মেরেছে ভালোই করেছে। তবে সব থেকে মন খারাপ হত শুম্ভ-নিশুম্ভের হত্যায়। বোধ হয় আমরাও দুই ভাই বলে। শুম্ভ-নিশুম্ভ দুই ভাই -এর হত্যা হলে, মনে হত, এবার ওদের মা-বাবার কি হবে!

রাজীব-হত্যার পর শুনি, এল টি টি ই জঙ্গির কথা। তারা নাকি তামিল। কিন্তু তামিল হয়ে এদেশের মানুষকেই মারল কেন! আর ভাবিনি। তামিলনাড়ু, করুণানিধি ইত্যাদি নামগুলো বারবার কানে আসত। ভারতের বিভিন্ন রাজ্যের নাম প্রায় প্রতিদিনই শুনি তখন। বলছি গোটা নব্বই -এর কথা। বয়স পাঁচ থেকে পনের হবে, নব্বই -এর শুরু আর শেষে। একাধিক নির্বাচন। সেই শোনা আমাদের প্রধানমন্ত্রির নাম হারাদানাহাল্লি ডোড্ডেগৌড়া দেবগৌড়া। খুব হেসেছিলাম। এ আবার কি নাম। পাড়ার শিবু দাদু বলেছিলেন, ওরা ‘সাউথ ইন্ডিয়ান’, ওদের নামের সঙ্গে গ্রামের নাম, বাবার নাম সব থাকে। ভেবেছিলাম এ আবার কেমন মজা। এখন বুঝি, যখন বহু ভেবেও ভোটার আইডিটা গ্রামের কেন্দ্রেই নোঙর করা আছে। প্রতিবার নির্বাচনের আগে অনেক বাস নিয়ে নেয় নির্বাচন কমিশন, প্রখর গরমে ও প্রবল ভিড়ে বাড়ি পৌঁছনো বেশ কষ্টসাধ্য। তারপরেও। দেবগৌড়াদের মতো নয়, ক্ষীণভাবে জুড়ে থাকার চেষ্টা গ্রামের সঙ্গে ভোটার কার্ড দিয়ে।

১৯৯৮ সালের জানুয়ারি মাসে একটা বীভৎস দুর্ঘটনায় পদ্মানদীর গর্ভে তলিয়ে যায় পিকনিক ফেরত স্কুলের ছাত্রছাত্রী ভর্তি বাস। মর্মান্তিক সে ঘটনা আমাদের মফস্বলের ইতিহাসে। এই ঘটনার মর্মবেদনা প্রথমে তেমন বুঝিনি। বুঝলাম যখন প্রধানমন্ত্রী শ্রী ইন্দ্রকুমার গুজরাল এই ঘটনার প্রেক্ষিতে শোক জ্ঞাপন করলেন। বিস্মিত হয়েছিলাম, কীভাবে জানলেন প্রধানমন্ত্রী দিল্লীতে বসে, কাকেই বা জানালেন ওঁর শোকের কথা? ওঁর শোকের কথা আলাদা করে কীভাবে জানা যায়! বিস্ময় ও মুগ্ধতা জেগেছিল। বুঝেছিলাম আমার গ্রাম-মফস্বল-জেলা, এই চেনা বৃত্তের বাইরে কি অদৃশ্য সূত্রে আমরা বাঁধা আছি। প্রতিদিন একটু একটু করে কানে আসত ভারতের কথা, নানা প্রদেশের কথা, নানা ভাষার কথা, আর রাজনীতি। রাজনীতির কথা। বাড়িতে খবরের কাগজ আসত না কোনওদিনই। কিন্তু মনে মনে একটা দেশ বপন ও বয়ন হচ্ছিল। কীভাবে? যখন শেষ বয়সে প্রায় অন্ধ হয়ে যাওয়া আমার দাদুর সন্তোষ কোম্পানির সবুজ-খয়েরি রঙের রেডিওতে বাজত, “আকাশবাণী কলকাতা। খবর পড়ছি বরুণ মজুমদার। আজকের বিশেষ বিশেষ খবর হল...”।

(চলবে)