+++
author = "Mrinmoy Pramanick"
author_bio = "Dr. Mrinmoy Pramanick is an Assistant Professor in the Department of Comparative Indian Language and Literature, University of Calcutta. He did his Ph.D. from the University of Hyderabad on Translation and Imagination of Indian Literature and World Literature.  His areas of research interest are Comparative Indian Literature, Translation, World Literature, Dalit Literature, Migration Studies, Southeast Asia, etc."
bangla = true
biography_image = ""
biography_image_webp = ""
chapter = true
date = 2022-01-17T18:30:00Z
description = "Mrinmoy Pramanick - an autobiography - chapter 3"
featured = false
image = ""
image_webp = ""
index = 3
next = false
previous = true
tags = []
title = "সন্তোষ কোম্পানির ভাঙা রেডিওটা"

+++
গোটা করিমপুরের ইতিহাস, বাংলাদেশ থেকে হেঁটে আসা, কুষ্টিয়া-মেহেরপুর-ভেড়ামারার ইতিহাস নিরলসভাবে বলে যেত দাদু। কিচ্ছু মনে নেই আমার। আমি তখন ক্লাস সেভেন, প্রস্তুতিহীনভাবেই দাদু চলে গেল। দাদুকে দু’দিন আগে হাসপাতালে ভর্তি করা হয়েছিল, হঠাৎ পৌষের এক রাতের শেষে বাবা হাসপাতাল থেকে ফিরে জানালো দাদু মারা গেছে। ঘুম থেকে তুলে আমাকে আর ভাই -কে সেই খবর দেয় মা। খবরটা বুঝতেই অনেক সময় লেগেছিল আমার। ক্রমে ক্রমে বুঝেছিলাম দাদুর চলে যাওয়ার মধ্য দিয়ে আমাদের প্রায় সব ইতিহাস হারিয়ে গেছে। মৃত্যুর আগে দাদু একটা বংশপঞ্জী তৈরি করেছিল তার স্মৃতি থেকে। ছোটকাকার কাছে সেই টুকরো কাগজটা রাখা আছে। দাদু ছোটকাকাকেই যোগ্য মনে করেছিল বংশপঞ্জী সংরক্ষণের জন্য।

দাদু-ঠাকুমা-রা চলে গেলে একটি প্রজন্ম কেবল শেষ হয়ে যায় না। শেষ হয়ে যায় একটা ইতিহাস। যে ইতিহাস আর কেউ কোনও দিন বলতে পারবে না। সেই ইতিহাসের মধ্যে আমাদের শৈশবের শিঁকড় থাকে। তুচ্ছ যে আসলে মায়ায় ভরা এই বিস্মৃতির মধ্য দিয়ে আমাদের বড় হয়ে ওঠা। তুচ্ছতার মায়া যত আমাদের চোখ থেকে হারাবে আমরা ততই বড় হবো, বুকের বাঁ দিকে ছোটবেলায় সত্যিই টনটন করত। এখন করলে ভয় লাগে কোলেস্টরল বা ট্রাইগ্লিসারাইড বেড়েছে বোধ হয়! দাদু-ঠাকুমা-দের স্মৃতির মধ্যে সেই বুকের বাঁদিকের টনটন করা ব্যাথা থাকে। মা সংসারের কাজে আর বাবা সংসারের প্রয়োজনে ব্যস্ত থাকাই বাজ পড়ে ন্যাড়া হয়ে যাওয়া খেলার মাঠের নারকেল গাছের ইতিহাস মানে দাদু। হলুদ গুঁড়োর মতো পুরনো ইঁটের ভেঙে পড়া বাড়িটা কি সুন্দর রঙে আর মানুষে সেজে ওঠে দাদুর গল্পে। দোতলা বাড়িটা রেশনের দোকানের সামনে একা হয়ে অথচ কি ঔদ্ধত নিয়ে দাঁড়িয়ে আছে দ্বিতীয় বিশ্বযুদ্ধের সেনা ছাওনির ইতিহাস বুকে নিয়ে- এই ইতিহাস মানে আমার দাদু।

এই পৌষে, তেইশ বছর আগে। তখনও বুঝিনি মৃত্যু স্বাভাবিক। শুধু মনে হতো দাদু শেষবার চলে যাওয়ার সময় কি ভেবেছিল এই যাওয়াটাই শেষ যাওয়া! মৃত মানুষের জন্য এই আমার আক্ষেপ, তারা কি জানে পিছনে যা কিছু ফেলে যাচ্ছে সেসব এই শেষবারের মতো! এটুকু জানা মৃত মানুষের খুব দরকার বলে মনে হতো। এই যে আমার মনে হচ্ছে, এই মনে হওয়াটাই মায়া। মৃত মানুষ মৃত্যুর আগে কেবল নিজের যন্ত্রণার কথাই ভাবে, এমন বলেছিল আমার সব থেকে কাছের একজন মানুষ। দাদুর জন্য আমার এই আফশোষ কাটতেই বেশ সময় লেগেছিল। কিন্তু যৌথ পরিবারে সুখ ও শোক কোনওটাই দীর্ঘ স্থায়ী হয় না। তেরো দিনের অশৌচ। খালি পায়ে হাঁটছিলাম, পাড়ার অনেকেই বলল এই শীতে এভাবে অশৌচ পালনের দরকার নেই। চটি পড়া শুরু হলো। সবাই একসঙ্গে নদীতে স্নানে যাওয়া, প্রবল শীতে একসঙ্গে রোদ পোয়ানো অশৌচ বেলায়। আতপ চালের ভাত, ছোলার কাঁচা ডাল সেদ্ধ, সঙ্গে সৈন্ধব লবণ। দুপুরে একসঙ্গে বসে সব ভাইবোনদের আড্ডা, লুডো খেলা বা তাস, বিকেল-সন্ধ্যায় লুকোচুরি। ক্রমে ক্রমে এক এক করে আত্মীয়স্বজন, বিকেলে পাড়ার বয়স্কদের গল্প ঠাকুমার সঙ্গে। একটু একটু করে সদ্য বিধবা হওয়া ঠাকুমার চোখের জল শুকোয়, ভাঙা গলা ধীরে ধীরে ঠিক হয়। প্রবল শীতের সন্ধ্যা পেরোলেই দীর্ঘ রাত যেন মৃত্যুর মতোই নিঃসঙ্গ, ভয়ের! কাটতেই চায় না।

একসঙ্গে এতজনকে এতদিন ধরে কখনও পাইনি। মৃত্যুর শোক যৌথ পরিবারে বেশিদিন থাকে না। সবাই একটু একটু করে হাসতে শুরু করেছে। শ্রাদ্ধের দিন মৃত্যুর সব স্মৃতি আবার ফিরে আসে। বাবা একবারই কেঁদেছিল, যখন জামাকাপড় ছেড়ে সাদা কাছা পড়তে হয়। শ্রাদ্ধের সকাল থেকে প্রবল ব্যস্ততা। সবই ঠিক চলে, বুকের ভিতরের কষ্টটাও তেমন আর মনে হয় না। ওদিকে গীতা পাঠ। শেষ বেলায়, সূর্য ডোবার আগে স্নানে যাওয়া, অশৌচ ভঙ্গ হবে, ঠিক তার আগে হয় ‘ধম্বলি’। মৃতের জন্য শেষ গান গাইবেন একজন, সে গান যে কি করুণ, কি একক, কি ভরাট, কি মায়া, কি হাহাকার করা, বোধ হওয়ার আগেই ঝরঝর করে নোনা জল চোখ বেয়ে গাল-ঠোঁটের কোনা ছুঁয়ে থুতনি দিয়ে নেমে যায়। সবাই কাঁদে, কান্নার কি বুক বিদীর্ণ করা রোল ওঠে! সেই যেন ভাব-বিমোক্ষণ!

দাদুর মৃতদেহের পাশে বসে হাত-পা ছুঁড়ে ঠাকুমা কেঁদেছিল আর বলেছিল ‘আমার কৃষ্ণ চলে গেল’। যেকোনও মৃত্যুই বোধ হয় কোনও একজনকে সব থেকে বেশি শোক দেয়। সবাই মিলে ঠাকুমা-কেই সামলাচ্ছিল। আলতা, সিঁদুর পরানো, শেষবারের জন্য। এই যে রীতি, এই যে সজ্জা, এই যে সত্য- বড় যন্ত্রণার, বড় যন্ত্রণার! বুকের ভিতর মুষড়ে দেয়, শরীরের সব শক্তি নিংড়ে নেয়, দাঁড়ানোর ক্ষমতা চলে যায়। বৈধব্যের এই সূচনা, শুরুতেই বারবার মনের গভীরে স্বামী হারানোর পর পৃথিবী যে সম্পূর্ণ আলাদা এইই যেন বোঝাতে চায়। সবাই মিলে এই বোঝানোর কাজ শুরু করে। এক সঙ্গে অনেক হারানোর যন্ত্রণা।

আমি ভয়ে দাদুর মৃত মুখ দেখতে পারছিলাম না। আমাকে নিয়ে যাওয়া হল দাদু-কে শেষ প্রণাম করার জন্য। শীতে শক্ত হয়ে যাওয়া পা-দুটোই কোনও রকমে হাত ছুঁয়ে প্রণাম করলাম। ঠাকুমা এক মাথা ভর্তি সিঁদুর নিয়ে আমাকে জড়িয়ে ধরে কেঁদেছিল। মনে মনে সেই মুহুর্তে আমি অনেক বড় হয়ে গেছিলাম। সেদিন প্রথম অনুভব করলাম আমার ক্লাস সেভেনের বুক কোনও যন্ত্রণা ধারন করতে পারে। আমরা এতজন ভাই-বোন থাকতে আমিই কেন! খুব অপ্রস্তুত লাগছিল, ঠাকুমা-কে কি বলা উচিত বুঝতে পারছিলাম না। সান্ত্বনার ভাষা তখনও আমি শিখিনি। সবাই বলেছিল দাদু নাকি বলত আমি দশজনের একজন হবো, তাই ঠাকুমা আমাকে ধরে কাঁদছে। আমি জানতাম না দশজনের একজন হওয়া মানে কি!

ধীরে ধীরে সবাই চলে যায়। সবার জীবন নিজেদের ছন্দে চলতে থাকে। জীবন তো একসঙ্গে শুরু করেছিল ঠাকুমা আর দাদু। তাই দুপুরগুলোয় বা ভরা সন্ধ্যার নিঃসঙ্গতায় ঠাকুমা হাউহাউ করে কাঁদত, কোনও কোনও দিন। সে কান্না সবার কাছেই খুব তুচ্ছ, কারণ সবাই শোক থেকে বহুদূরে। আমি সেই কান্না-কে ভয় পেতাম। তাই কাছে যেতাম না। সেই কান্না ঠাকুমার একার, সেটুকুই ঠাকুমার সব স্মৃতির সম্বল, বাকি সব, বাকি সবাই বহু দূরে, এক বাড়িতেও নিজেদের জীবনে।

যৌথ পরিবারে হারানোর স্মরণ সামর্থ্যের বাইরে। মনে মনে ভাবতাম ঐ দিনটাই বাড়িতে কীর্তন হবে, লুচি-মিষ্টি হবে, দাদুর ছবিতে মালা দেওয়া হবে। কিন্তু সে খরচ করবে কে! বাবার জেঠুর বাড়িতে, সেই দাদুর মৃত্যুদিন ঐভাবে স্মরণ করা হতো। সেই দেখেই শোকের সাধ জেগেছিল আমারও। কিন্তু সেজো কাকার উদ্যোগে একবার খুব ছোট করে একটা স্মরণ হয়েছিল। আর কোনওদিন হয়নি। দাদুর ছবি আমাদের সবার বাড়িতে আছে। দাদুর একমাত্র মায়াময় স্মৃতি, নিত্যদিনের স্পর্শের সঙ্গী সন্তোষ কোম্পানীর হ্যান্ডেল ভাঙা রেডিওটা ছোটকাকার কাছে রয়ে গেছে। পরম যত্নে রেখেছে কাকা...