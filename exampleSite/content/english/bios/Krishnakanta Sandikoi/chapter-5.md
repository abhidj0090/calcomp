+++
author = "Basudev Das"
author_bio = ""
bangla = true
biography_image = ""
biography_image_webp = ""
chapter = true
date = 2021-05-12T18:30:00Z
description = "A Biography of Krishnakant Handique - chapter 5"
featured = false
image = ""
image_webp = ""
index = 5
next = true
previous = true
tags = []
title = "পঞ্চম অধ্যায়"

+++
কৃষ্ণকান্ত সন্দিকৈ অক্সফোর্ডে তিন বছর কাটিয়ে চার বছর ফ্রান্স এবং জার্মানিতে কাটান। এই চার বছর তিনি ডিগ্রি লাভ করার চেয়ে লাইব্রেরির অধ্যয়নের উপর বেশি গুরুত্ব দিয়েছিলেন। তাই তিনি ফ্রান্স এবং বিশেষ করে জার্মানিতে থাকার সময় বিভিন্ন লাইব্রেরি এবং মিউজিয়ামে অধ্যয়ন করে সুদীর্ঘ চার বছর কাল অতিবাহিত করেন। অধ্যয়ন স্পৃহা তার সমগ্র জীবনের ব্রত্ হয়ে ওঠে। অক্সফোর্ডে পড়াশোনা করার সময় কৃষ্ণকান্ত ইতিহাসের অধ্যায়নের বাইরে ভাষাতত্ত্বের ব‍্যাখ্যানে যোগ দিয়ে প্রভূত জ্ঞান অর্জন করেন। অক্সফোর্ড বিশ্ববিদ্যালয়ের বন্ধ গুলি দীর্ঘকালীন ছিল। এই জন্যই তিনি লন্ডনের ব্রিটিশ মিউজিয়ামে ভাষা এবং সাহিত্য সম্পর্কে পড়াশোনা করার সুযোগ পেয়েছিলেন।

ফ্ৰান্সে থাকাকালীন মস্কোর আর্ট থিয়েটারের একটি কোম্পানি প্যারিসে এসেছিল। এদের দ্বারা অভিনীত চেকভের Cherry orchard এর অভিনয় দেখার আগে তিনি চেকভের সেই বইটি মূল রুশ ভাষায় পড়ে নেন- তারপর অভিনয় দেখতে যান। এই অভিনয় দেখার পরে তিনি ফ্রান্স থেকে ১৯২৬ সনে ' রুশ অভিনয়' নামে একটি প্রবন্ধ লেখেন। প্রবন্ধটি 'বাঁহী' পত্রিকায় ছাপা হয়।

বার্লিনে থাকার সময় ১৯২৬ সনে সন্দিকৈর সঙ্গে ভারতীয় বিপ্লবী মহম্মদ বরকতুল্লার পরিচয় হয়। ইনি বহুকাল জাপানে ছিলেন। বুড়ো বয়সে বার্লিনে থাকতে শুরু করেন। ইনি একটি আরবি কাগজের সম্পাদনা করতেন। কাগজটি বার্লিনে ছাপা হত এবং মধ্যপ্রাচ্যে প্রচলিত ছিল। সন্দিকৈ বরকতুল্লার জ্ঞানপিপাসু একটি মনের জন্য তার প্রতি আকৃষ্ট হয়েছিলেন। বরকতুল্লা আরবি শেখার জন্য সন্দিকৈ কে অনুপ্রাণিত করেছিলেন কিন্তু বার্লিন থেকে চলে আসায় সন্দিকৈর আরবি শেখা হয়ে উঠে না।

প্যারিসে থাকাকালীন কৃষ্ণকান্ত জার্মান, ইটালিয়ান এবং রাশিয়ান এই তিনটি ভাষাই কয়েকজন অধ্যাপকের অধীনে অধ্যয়ন করেছিলেন। ভাষাগুলি তিনি অক্সফোর্ড থেকে ভালোভাবে শিখে এসেছিলেন। ফরাসি ভাষা সাহিত্য সম্পর্কে জ্ঞান অর্জন করার জন্য তিনি প্যারিস বিশ্ববিদ্যালয়ে ভর্তি হয়েছিলেন । ডক্টর বার নামে ফরাসি পণ্ডিতের সঙ্গে কিছু কিছু গ্রন্থ ও পাঠ করেছিলেন। ডঃবার French Symbolist Movement এর একজন বিশেষজ্ঞ পন্ডিত ছিলেন। এই প্রসঙ্গে একটি সুন্দর এবং মজার ঘটনার কথা উল্লেখ করা যেতে পারে।

শ্রীসন্দিকৈর জীবনীকার আব্দুছ ছাত্তার একবার কৃ্ষ্ণকান্ত সন্দিকৈকে জিজ্ঞেস করেছিলেন যে আপনি ইউরোপের অতি প্রখ্যাত দেশ ইংল্যান্ড, ফ্রান্স এবং জার্মানিতে অনেক দিন কাটিয়েছেন । সেখানে থাকার পরে সেখানকার প্রতিটি জাতি সম্পর্কে আপনার কি ধারণা হয়েছে সেই সম্পর্কে সংক্ষেপে বলবেন কি ? তখন সন্দিকৈ মিঃ ছাত্তারের প্রশ্নের সরাসরি উত্তর না দিয়ে ডক্টর বারের প্রসঙ্গে একটি বড় আমোদজনক কথা বলেছিলেন। সন্দিকৈ নাকি একবার মিঃ বারকে প্রশ্ন করেছিলেন যে তিনি ফরাসি জার্মান এবং ইংরেজ এই তিন জাতির আলোচনা প্রণালীর বিশেষত্ব সম্পর্কে কী ভাবেন। মিঃবার প্রশ্নটা শুনে হেসেছিলেন এবং কোনো কিছু না বলে একটি ফরাসি বই থেকে একটি গল্প পড়ে শুনিয়েছিলেন। গল্পটি ছিল এইরকম- একবার ইউরোপে উটের বিষয়ে একটি উৎকৃষ্ট রচনার জন্য একটা বড় আকর্ষণীয় পুরস্কার ঘোষণা করা হয়েছিল। এর জন্য একজন ইংরেজ ,একজন ফরাসি এবং একজন জার্মান প্রতিযোগিতায় অংশগ্রহণ করে উটের বিষয়ে রচনা লিখতে শুরু করলেন। ইংরেজ তার সমস্ত জিনিসপত্র বেঁধে আরব দেশে গিয়ে মরুভূমিতে বাসস্থান পেতে উটের গতিবিধি লক্ষ্য করে একটি রচনা লিখতে শুরু করলেন। যাবার সময় তিনি গলফ খেলার সরঞ্জাম সঙ্গে নিয়ে গিয়েছিলেন। ফরাসি ভদ্রলোক বিশেষ কোনো অনুসন্ধান না করে সুন্দর ভাষায় একটি রচনা লিখলেন তাতে অনেক কথাই থাকল কিন্তু তা থেকে উট বিষয়ে ভালো একটি ধারণা পাওয়া গেল না। এদিকে জার্মান ভদ্রলোক লাইব্রেরীতে বসে উটের বিষয়ে গভীর গবেষণা আরম্ভ করলেন এবং তিনি নাকি এখনও সেই রচনা লিখে চলেছেন। এই গল্প পড়ে আমাদের হাসি পেলেও তিনটি জাতির চারিত্রিক বৈশিষ্ট্য এই গল্পে একেবারে ফুটে উঠেনি তা কিন্তু নয়।

সন্দিকৈ প্যারিস বিশ্ববিদ্যালয়ের সংলগ্ন ভাষা শিক্ষালয়ের দুজন বিশিষ্ট অধ্যাপকের কাছে ইটালিয়ান এবং রাশিয়ান সাহিত্যের অনুশীলন করেছিলেন। রাশিয়ান পড়াতেন একজন বয়োবৃদ্ধা অধ্যাপিকা Madame Walzoff (ভাল জভ) । ইটালিয়ান পড়াতেন Signor Mazzini নামে একজন অধ্যাপক। তিনি আরও বয়োবৃদ্ধ ছিলেন।

সন্দিকৈ প্যারিসে থাকার সময় সেখানকার সমস্ত ভারতীয়রা মাঝেমধ্যে চায়ের আড্ডায় মিলিত হতেন। এইরকম একটি আড্ডাতেই সন্দিকৈর সঙ্গে শহীদ সুরাবর্দির পরিচয় হয়েছিল। সন্দিকৈ বিলেত যাবার আগে তিনি অক্সফোৰ্ডে জার্মান সাহিত্য অধ্যয়ন করতেন এবং জার্মান কবি নভেলিসের বিষয়ে একটি প্রবন্ধ লিখেছিলেন। সুরাবর্দি কয়েক বছর রাশিয়ায় ছিলেন। সেখানে থাকার সময় তিনি বিখ্যাত আর্ট থিয়েটারের সঙ্গে জড়িত ছিলেন এবং নাট্য কলা অধ্যয়ন করতেন। স্পেনিস মুরদের চিত্রকলা সম্পর্কে সূক্ষ্ণ আলোচনা করেছিলেন। এইজন্যই তিনি ভারতবর্ষে ফিরে আসার পরে কলকাতা বিশ্ববিদ্যালয়ে বাগেশ্বরী সুকুমার কলা অধ্যাপক হিসেবে তাকে নিযুক্ত করা হয়। দেশ বিভাজনের পরে এই অধ্যাপক পাকিস্তান লোকসভা আয়োগের সদস্য নির্বাচিত হন। এই ধরনের এক চায়ের আড্ডাতেই মিস শ্লেডের (Miss Slade-পরবর্তীকালের মীরা বেন) সঙ্গে কৃষ্ণকান্ত সন্দিকৈর আলাপ হয়। তিনি লক্ষ্য করেছিলেন যে মিস স্লেড ইউরোপীয় পোশাক পরে থাকলেও তা ছিল খদ্দরের। সেইসময় তিনি সুইজারল্যাণ্ডে থেকে ভারতীয় নিয়ম নীতি মেনে চলার অভ্যাস করছিলেন।

কৃষ্ণকান্ত সন্দিকৈ সুইজারল্যাণ্ড থেকে ডক্টরেট লাভ করা দুজন অধ্যাপকের কাছে জার্মান সাহিত্য অধ্যয়ন করেছিলেন। তারা দুজনেই জার্মান ভাষাভাষী লোক ছিলেন। প্যারিসে সেই সময় (প্রথম মহাযুদ্ধের পরে) জার্মান লোকজন খুবই বিরল ছিল। তারা সাধারণত ফরাসি এবং নিজের মাতৃভাষা ছাড়া অন্য ভাষা জানত না। তাঁরা নিজের নিজের ভাষায় শেখাতেন এবং কৃষ্ণকান্ত সন্দিকৈ কে সেই ভাষাতেই কথা বলতে হত।ঠিক এভাবেই তাকে রাশিয়ান এবং ইটালিয়ান ভাষাও শিখতে হয়েছিল। এই বিষয়ে কৃ্ষ্ণকান্ত সন্দিকৈর মত ছিল –‘ভাষা শিক্ষার সবচেয়ে উৎকৃষ্ট প্রণালী হল এই যে যার যা মাতৃভাষা তাঁর কাছে সেই ভাষার মাধ্যমে শিক্ষা গ্রহণ করা উচিত।’তিনি আরও বলেছিলেন –‘প্যারিস হল ভাষা শিক্ষার উৎকৃষ্ট স্থান । কারণ এখানে ইউরোপের মানুষের যত সমাগম আর কোনো রাজধানীতে তা নয়।’