+++
author = "Basudev Das"
author_bio = ""
bangla = true
biography_image = ""
biography_image_webp = ""
chapter = false
date = 2021-08-26T18:30:00Z
description = "A Biography of Krishnakant Handique - chapter 10"
featured = false
image = ""
image_webp = ""
index = "10"
next = false
previous = true
tags = []
title = " দশম অধ্যায়"

+++
কৃষ্ণকান্ত সন্দিকৈর জীবনের দ্বিতীয় কীর্তিস্তম্ভ হল 'Yasastilaka and Indian Culture ( যশস্তিলক এবং ভারতীয় সংস্কৃতি) নামের গবেষণা পূর্ণ সমালোচক গ্রন্থটি। দশম শতকে সোমদেব মূল পুঁথিটি রচনা করেন। এর মূল বিষয়বস্তু হল জৈন ধর্ম, ভারতীয় চিন্তা এবং সমসাময়িক ভারতীয় সংস্কৃতি। এই গ্রন্থটি জীবরাজ জৈন গ্রন্থমালার দ্বিতীয় গ্রন্থ রূপে ১৯৪৯ সনে প্রথম প্রকাশিত হয়। এই বিরাট গ্রন্থটির সম্পাদনা করেন দুজন বিখ্যাত পন্ডিত–ডঃ এ এন উপাধ্যে ডি-লিট এবং এইচ এল জৈন ডি-লিট। জৈন সংস্কৃতি সংরক্ষক সংঘ সোলাপুর এই গ্রন্থটি প্রকাশ করে। ১৯৬৮ সনে এই গ্রন্থের দ্বিতীয় সংস্করণ প্রকাশিত হয়। এই দ্বিতীয় সংস্করণেই কৃষ্ণকান্ত সন্দিকৈ অতিরিক্ত টিকা (Supplementary Notes) হিসেবে চারটি মূল্যবান অংশ যুক্ত করেন।

ডঃ উপাধ্যে জৈন সংস্কৃতি সংঘের একজন প্রধান সদস্য।১৯৪৫ সনে যখন সন্দিকৈর সঙ্গে তাঁর কোনো পরিচয় ছিল না, তখনই তিনি কৃষ্ণকান্ত সন্দিকৈ যশস্তিলক সম্বন্ধে একটি গ্রন্থ লিখেছেন বলে পুণায় ডঃগোডের মুখ থেকে জানতে পেরেছিলেন**।** এই কথা জানিয়ে তিনি সন্দিকৈ মহাশয়কে চিঠি দিয়ে বইটি সেই সংঘকে প্রকাশ করতে দেওয়ার জন্য অনুরোধ করেন। যশস্তিলকের প্রকাশের মূলে ছিল ডক্টর উপাধ্যে।

সোমদেবের 'যশস্তিলক' পুঁথির পাণ্ডিত্যপূর্ণ টীকা - ভাষ‍্যসহ সমালোচনামূলক গ্রন্থটি সন্দিকৈ মহাশয় ইংরেজিতে লিখেছিলেন বলে পৃথিবীর বিভিন্ন স্থানে সমাদর লাভ করেছিল। সোমদেবের অন্য একটি পুঁথি 'নীতিবাক্যামৃত'( অর্থশাস্ত্রের পুঁথি) ১৯৬২ সনে অস্কার বটো (Oscar Botto) নামের একজন প্রসিদ্ধ ইটালিয়ান পন্ডিত ইটালিয়ান ভাষায় টীকা টিপ্পনী সহ অনুবাদ করেন এবং ইটালির টিউরীণ বিশ্ববিদ্যালয় গ্ৰন্থটি প্রকাশ করে। এই পুঁথিটিতে সন্দিকৈ দেবের যশস্তিলক সম্পর্কে অনেকবার উল্লেখ করেছেন এবং এক জায়গায় এই ইটালিয়ান পন্ডিত সন্দিকৈ দেবের এই সমালোচনা গ্রন্থটিকে The most learned work of KK Handique বলে মন্তব্য করেছেন।

সন্দিকৈর 'যশস্তিলক এবং ভারতীয় সংস্কৃতি'র সম্বন্ধে প‍্যারিস বিশ্ববিদ্যালয়ের সংস্কৃত অধ্যাপক এল রণো (Prof L.Renou) ফ্রান্স আকাদেমির অন্তর্গত Academiedes Inscriptions et Belles Letters মুখপত্রে সমালোচনা করেন ।এতে ১৯৫১ সনে অধ্যাপক রণোর সমালোচনাটি প্রকাশিত হয়।–' পিটারসনের একটি টীকা ছাড়া 'যশস্তিলক' সম্পর্কে কোনো কিছুই লেখা হয়নি। এক্ষেত্রে সন্দিকৈ মহাশয়ের আগ্রহ প্রশংসনীয়।তাঁর গভীর পাণ্ডিত্য প্রায় পনেরো বছর আগে শ্রীহর্ষের নৈষধ চরিতে প্রকাশ পেয়েছিল। এখন তিনি'যশস্তিলক' গ্রন্থটি প্রচলিত হিন্দু কৃষ্টির মূল ধারার সঙ্গে সম্মিলিত করলেন।''যশস্তিলক' গ্রন্থটিতে অতিরিক্ত হিসেবে একটি ভৌগোলিক পরিশিষ্ট সন্নিবিষ্ট করা হয়েছে। এতে প্রাচীন ভারতীয় ভূগোল সম্পর্কে বহু মূল্যবান তথ্য পাওয়া যায়।

মাদ্রাজ বিশ্ববিদ্যালয়ের সংস্কৃত বিভাগের অধ্যাপক ডঃভি রাঘবন এম এ,পিএইচডি মহাশয় সর্বভারতীয় প্রাচ্য সম্মেলনের পঞ্চদশ অধিবেশনে সভাপতির ভাষণে ১৯৫০ সনে বোম্বাইতে বলেন – ‘এটা নিশ্চয়ই মেনে নিতে হবে যে অধ্যাপক সন্দিকৈর হাতে 'Yasastilaka and Indian Culture গ্রন্থটি ঠিক সোমদেবের মূল গ্রন্থের মতোই সাহিত্য, ইতিহা্‌স, সমা্‌জ, ধর্ম এবং প্রত্নতত্ত্ব বিষয়ে নানা তথ্যের আকর স্বরূপ হয়েছে ।'

কৃষ্ণকান্ত সন্দিকৈর 'যশস্তিলক' গ্রন্থ অবলম্বনে হিন্দি ভাষায় অন্তত দুটি উল্লেখযোগ্য গবেষণা গ্রন্থ প্রকাশিত হয়েছে।বারাণসী স‍্যাদ্বাদ মহাবিদ্যালয়ের অধ্যক্ষ পন্ডিত কৈলাসচন্দ্র শাস্ত্রী 'উপাসকাধ‍্যয়ন' নাম দিয়ে একটি গ্রন্থ রচনা করেন। এতে সোমদেব সুরির যশস্তিলকের শেষের তিনটি অধ্যায়ের মূল সাংস্কৃত এবং তার হিন্দি অনুবাদ এবং প্রায় ১০০ পৃষ্ঠা জুড়ে একটি প্রস্তাবনা রয়েছে। এই প্রস্তাবনায় জৈন ধর্ম সম্পর্কে কিছু তাত্ত্বিক কথার পাণ্ডিত্যপূর্ণ আলোচনা রয়েছে।১৯৬৪ সনে গ্রন্থটি ভারতীয় জ্ঞানপীঠ প্রকাশ করে।

কৃষ্ণকান্ত সন্দিকৈ সুদীর্ঘ নয় বছর কাল অর্থাৎ ১৯৪৮ সন থেকে ১৯৫৭ সন পর্যন্ত অসমের প্রথম বিশ্ববিদ্যালয় ' গৌহাটি বিশ্ববিদ্যালয়'এর প্রথম উপাচার্য হিসেবে বিশেষ যোগ্যতার সঙ্গে কার্য সমাপন করে অবসর গ্রহণ করেন। বিশ্ববিদ্যালয়ে থাকাকালীন তাকে খুব কম লোকই দেখতে পেত। প্রথম সমাবর্তন উপলক্ষে সেইসময়ের উপরাষ্ট্রপতি ডঃ রাধাকৃষ্ণণ গুয়াহাটিতে এলে মানুষ যে ব্যগ্রতা এবং উৎকন্ঠার সঙ্গে তাকে দেখেছিল ঠিক একই উৎকণ্ঠা এবং ব‍্যগ্ৰতা নিয়ে মানুষ কৃষ্ণকান্ত সন্দিকৈর দিকে তাকিয়ে ছিল । সন্দিকৈর স্বল্পভাষিতা এবং প্রচারবিমুখতা সম্পর্কে সবাই ওয়াকিবহাল ছিলেন।কৃষ্ণকান্ত সন্দিকৈ সবসময় মানুষের চরিত্র এবং অন্তরের পবিত্রতার ওপর গুরুত্ব দান করতেন। একজন শিক্ষাবিদ রূপে শ্রীসন্দিকৈ গৌহাটি বিশ্ববিদ্যালয়ের প্রথম সমাবর্তন উৎসবে প্রদত্ত উপাচার্যের ভাষণে ডিগ্রী লাভে অতিরিক্ত আগ্রহী ছাত্র–ছাত্রীদের সচেতন করে বলেন–

> They must remember that it is not degrees but character & purity of the heart that will entitle them to the dignity of man.In a world full of temptations they have to keep their balance & resist the forces of evil.

এই দীর্ঘ সময় জুড়ে গৌহাটি বিশ্ববিদ্যালয়ে কোনো রকমের আন্দোলন বা গণ্ডগোল না হওয়াটার সমস্ত কৃতিত্ব শ্রীসন্দিকৈর প্রাপ্য।একটি নাম একটি বিশ্ববিদ্যালয়ের প্রশাসন থেকে শিক্ষাব্যবস্থা পর্যন্ত সমস্ত কাজ যে নিঁখুতভাবে চলতে পারে তার প্রকৃষ্ট প্রমাণ হল কৃ্ষ্ণকান্ত সন্দিকৈ উপাচার্য হয়ে থাকাকালীন সময়ের গৌহাটি বিশ্ববিদ্যালয়ের ইতিহাস।সন্দিকৈর পরবর্তীকাল থেকে এখন পর্যন্ত গৌহাটি বিশ্ববিদ্যালয়ের সমস্ত দিকের শিথিলতা লক্ষ্য করে বলা যেতে পারে যে সন্দিকৈ্র মতো পন্ডিতের ব্যক্তিত্বই বিশ্ববিদ্যালয়ের সমস্ত কার্যাবলী সচারুরূপে পরিচালনা করায় সহায়ক হয়েছিল।