+++
author = "Basudev Das"
author_bio = ""
biography_image = ""
biography_image_webp = ""
date = 2021-04-07T18:30:00Z
description = "chapter 1"
draft = true
image = ""
image_webp = ""
tags = []
title = "Chapter 2"

+++
শৈশব থেকেই কৃষ্ণকান্তের চরিত্রে কিছু বৈশিষ্ট্য লক্ষ্য করা গিয়েছিল। সেই সময় কৃষ্ণকান্ত জুতো পড়তেন না। বাড়িতে পরলেও বাইরে তিনি জুতো না পরেই চলাফেরা করতেন। পিতার নির্দেশে ছোটভাই লক্ষীকান্তকে নিয়ে স্কুলে যাবার সময় বাড়ি থেকে জুতো পরে বেরিয়ে চৌকিদারের ঘরে জুতো খেলে চুপি চুপি খালি পেয়ে স্কুলে যেতেন। কৃষ্ণকান্তের খালি পায়ে স্কুলে যাবার কথাটা অনেকের মধ্যে ছড়িয়ে পড়েছিল। হেমচন্দ্র গোস্বামী কথাটা জানতে পেরে একদিন কৃষ্ণকান্তকে বললেন-‘তুমি নাকি জুতো পর না? জুতো পরা উচিত,তবে কখনও জুতোর গোলাম হবে না।’ পোশাক পরিচ্ছদ সম্পর্কেও কৃষ্ণকান্তের কোনো মোহ ছিল না। পিতা রায়বাহাদুর রাধাকান্ত সন্দিকৈ সাহেবি পোশাক পরতেন,কখনও দেশি পোশাক পরলেও তাতে বিশেষ পারিপাট্য লক্ষ্য করা যেত। এহেন পিতার সন্তান হয়ে কৃষ্ণকান্তের এই সন্ন্যাসী সুলভ আচরণ আমাদের বিস্মিত করে। শৈশবে কৃষ্ণকান্তের আরও একটি অভ্যাস ছিল।একটা লাঠি হাতে নিয়ে একা একা অনেক দূরে দূরে ঘুরে বেড়াতে ভালোবাসতেন।বাড়ির কোনো ধরনের আনন্দ উৎসব বা হট্টগোলকে সচেতনভাবে পরিহার করে চলতেন।

শৈশবে প্রাইমারি স্কুলে না পড়ে একবারে হাইস্কুলে নাম লেখানো হয়। হাইস্কুলের উচ্চ শ্রেণিতে সংস্কৃত বেশ কঠিন ছিল। যতীন্দ্রনাথ আচার্য্য নামে একজন ইংরেজি এবং সংস্কৃতের মেধাবী শিক্ষককে কৃষ্ণকান্তের জন্য নিযুক্ত করা হয়। এই সুশ্রী এবং অত্যন্ত ব্যক্তিত্বশালী শিক্ষক কৃষ্ণকান্তকে তিন বছর ঘরোয়া শিক্ষক হিসেবে শিক্ষাদান করেন। ধীরে ধীরে কৃষ্ণকান্ত সংস্কৃতে দক্ষতা লাভ করেন এবং তার চোখের সামনে সংস্কৃত সাহিত্যের এক নতুন দিগন্ত উন্মোচিত হয়। সেইসময় ষোলো বছর পূর্ণ না হলে কলকাতা বিশ্ববিদ্যালয় কোনো ছাত্রকে প্রবেশিকা পরীক্ষায় বসার অনুমতি দিত না।তাই দশম শ্রেণি পাশ করে তাকে এক বছর বাড়িতে বসে থাকতে হয়। এই সময়টুকু নষ্ট না করে কৃষ্ণকান্ত নিজের চেষ্টায় মেঘদূত,রঘুবংশ,কুমারসম্ভব,কলাপ ব্যাকরণ ইত্যাদি সংস্কৃত গ্রন্থসমূহ অধ্যয়ন করেন।

কৃষ্ণকান্ত সন্দিকৈ ১৯১৩ সনে ষোলো বছর বয়সে যোরহাট সরকারি হাইস্কুল থেকে প্রথম বিভাগে প্রবেশিকা পরীক্ষা পাশ করে প্রতিযোগিতামূলক বৃ্ত্তি লাভ করেন। এই বছরই যোরহাট থেকে এসে গুয়াহাটির কটন কলেজে ভর্তি হন। এই ১৯১৩ সন কৃষ্ণকান্তের কাছে খুবই প্রিয় ছিল।এই বছরই ডঃবাণীকান্ত কাকতি কটন কলেজ থেকে আই এ পরীক্ষায় পাশ করে প্রথম স্থান অধিকার করেন।এর আগে কোনো অসমিয়া ছাত্র এভাবে এত ভালো ফল লাভ করেনি। এই বছরই ডঃসূর্যকুমার ভূঞা কলকাতার প্রেসিডেন্সি কলেজ থেকে ইংরেজি অনার্স নিয়ে পাশ করে এম এ শ্রেণিতে নাম লেখায়। কটন কলেজের বৌদ্ধিক পরিবেশ কৃষ্ণকান্তের অধ্যয়ন স্পৃহাকে বহুগুণ বাড়িয়ে দেয়। সন্দিকৈ ডঃ সূর্যকুমার ভূঞাকে বড় ভাইয়ের মতো শ্রদ্ধা করতেন।কৃষ্ণকান্তের সুপ্ত মেধার পরিচয় পেয়ে শ্রী ভূঞাও জ্যেষ্ঠ ভ্রাতার মতো তাকে শিক্ষা সংক্রান্ত নানা উপদেশ দিয়ে সাহায্য করতেন। ১৯১৬ সনে ডঃসূর্যকুমার ভূঞা রচিত ‘মহামতি গোপালকৃষ্ণ গোখলে’জীবনী গ্রন্থের ভূমিকায় ছাত্র কৃষ্ণকান্তকে ‘সাহিত্য আকাশের উঠে আসা উজ্জ্বল তারা’বলে পাঠকদের সঙ্গে পরিচয় করিয়ে দেন। জ্ঞানীব্যক্তির এই আখ্যা কৃষ্ণকান্তের পরবর্তী জীবনে সত্যে পরিণত হয়েছিল।

সেইসময়ের ‘বাঁহী’,’আলোচনী’, ‘উষা’ইত্যাদি পত্র পত্রিকায় সাহিত্যিকদের প্রকাশিত রচনা পাঠ করে সন্দিকৈ অসমিয়া ভাষায় প্রবন্ধ লিখতে শুরু করেন। আই-এ শ্রেণিতে থাকার সময় ‘আত্মবিচার’নামে একটি তত্ত্বপ্রধান প্রবন্ধ ১৯১৩ সনে ‘বাঁহী’পত্রিকায় প্রকাশিত হয়েছিল।আলোচ্য প্রবন্ধে শঙ্করাচার্যের চিন্তাধারা,চার্বাক মত,ষড় দর্শন,বৌদ্ধ দর্শন আদির তুলনামূলক বিশ্লেষণ করে তিনি মাত্র ষোলো বছর বয়সে ভারতীয় দর্শনের গভীর অধ্যয়নের পরিচয় দিয়েছিলেন। এরপরে ‘বাঁহী’পত্রিকাতেই ‘অমর প্রকাশ’নামে সংস্কৃত সাহিত্যের ঐতিহ্য বিষয়ে একটি প্রবন্ধ রচনা করেন।সংস্কৃত সাহিত্যের সর্বোৎকৃষ্ট অভিধান ‘অমর কোষ’বিষয়ে আলোচনা করাই এই প্রবন্ধের মুখ্য উদ্দেশ্য ছিল।এই অভিধানের বিভিন্ন বিভাগ সম্পর্কে বিভিন্ন মত এবং মূল শ্লোকের বৈশিষ্ট্য আলোচনা করে ‘অমর কোষ’প্রণেতা অমর সিংহ দ্বাদশ শতকের পূর্বেই প্রাদুর্ভাব হয়েছিল বলে মন্তব্য করেন।পাদটীকায় মহাত্মা আনন্দরাম বরুয়া সম্পর্কে তিনি লেখেন-‘ভারত-রবি অসমের সন্তান আনন্দরামও ‘অমরকোষ’সম্পাদনা করেছিলেন।….পন্ডিতরাজ সম্পাদনা করা ‘অমরকোষ’টি সর্বাঙ্গসুন্দর এবং একসময়ে ইউরোপ এবং ভারতবর্ষ এই দুই জায়গাতেই প্রচলিত ছিল।

এই সময়েই কৃষ্ণকান্ত রচিত কিছু গান এবং কবিতা ‘আলোচনী’ এবং ‘বাঁহী’র পাতায় প্রকাশিত হয়েছিল। ‘দেবী আসাম’নামে কবিতায় অসম জননীকে বন্দনা করে তিনি লেখেন-

‘সম-সুষমে,সুবর্ণ বিমলে বসন্ত কান্তি ধরে

রবি কিরণোজ্জ্বলে পুলকিতে নিশা গভীরেহসমে।’

…………………………………………………………………………………

নয়ন-কচি জিত-বিকশিত নব-কমলে

সুবিমল-কমল-বদন প্রকৃতি রুচে।’

অসম মাতাকে স্বাগত জানিয়ে তিনি ‘উলাহ-গীত’মধুর ছন্দে রচনা করেন-

‘আজি নবীন ছন্দে, জগতে বন্দে

অসমা অসম ভূমি-

আজি সৌরভ ঢালি, পদুম কলি

ফুলে আবেগত পমি’

…………………………………………………………………………………

‘আজি সরল চিতে জাতীয় হিতে

অর্পিছে জীবন সবে

আজি অসমবাসী উলাহে নাচি

বিভোল জাতীয় ভাবে

কৃষ্ণকান্তের এই গানগুলি রবীন্দ্র সঙ্গীতের সূর দিয়ে সেই সময়ের অসম ছাত্র সম্মেলনের সভা সমিতিতে গাওয়া হয়েছিল।