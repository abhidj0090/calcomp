+++
author = ""
author_bio = ""
date = ""
description = "chapter 1"
draft = true
image = ""
image_webp = ""
tags = []
title = "Chapter 1"

+++
‘সন্দিকৈ নামধেয়ায় কৃ্ষ্ণকান্তায় বিদুষে।

প্রাচ্যতত্ত্ববিদ্যার্ণবায় নিরন্তরং নমো নমঃ

উনিশ এবং বিংশ শতকের সন্ধিক্ষণে জন্মগ্রহণ করে কৃষ্ণকান্ত সন্দিকৈ সংস্কৃত সাহিত্যাকাশে লব্ধপ্রতিষ্ঠ পন্ডিত হিসেবে স্বীকৃতি লাভ করেছিলেন। আনন্দরাম বরুয়ার পরে প্রাচ্য এবং পাশ্চাত্ত্যের বিদগ্ধ সংস্কৃত পন্ডিত হিসেবে একটি পৃথক মর্যাদার আসনে তিনি অধিষ্ঠিত হয়ে আছেন। বহুমুখী প্রতিভার অধিকারী সন্দিকৈ ছিলেন প্রকৃতই জ্ঞানপিপাসু এবং জ্ঞানের সাধক।জীবনের অন্তিম মুহূর্ত পর্যন্ত তিনি সংসারের দিকে মুখ ফিরিয়ে অধ্যয়নে মগ্ন ছিলেন। সংস্কৃত ভাষার পূজারী এই ভারত-তত্ত্ববিদ পৃথিবীর চৌদ্দটি ভাষায় ব্যুৎপত্তি অর্জন করেছিলেন।তিনি ছিলেন কলকাতা বিশ্ববিদ্যালয়ের সংস্কৃতের (বেদ শাখার) এম এ,অক্সফোর্ড বিশ্ববিদ্যালয়ের ইতিহাসের এম এ,মহারাষ্ট্র সরকারের ডেক্কান কলেজের সম্মানিত সদস্য (Honorary Fellow-1968),গৌহাটি বিশ্ববিদ্যালয়ের সম্মানিত ডি-লিট এবং গৌহাটি বিশ্ববিদ্যালয়েরই প্রাক্তন উপাচার্য (১৯৪৮ থেকে ১৯৫৭ সন পর্যন্ত),ডিব্রুগড় বিশ্ববিদ্যালয়ের সম্মানিত ডি-লিট,জগন্নাথ বরুয়া কলেজের প্রতিষ্ঠাতা অধ্যক্ষ, ‘নৈষধ চরিত’, ‘যশস্তিলক’ এবং ‘সেতুবন্ধ’এর মতো প্রাচীন মহাকাব্যের অনুবাদক,টীকাকার এবং সমালোচক,ইংরেজি এবং অসমিয়া ভাষায় অজস্র মূল্যবান প্রবন্ধের রচয়িতা কৃষ্ণকান্ত সন্দিকৈর প্রতিভার দীপ্তি এবং ব্যাপকতা আমাদের মনে বিস্ময়মিশ্রিত শ্রদ্ধার উদ্রেক করে।

১৯৫৫ সনে ভারত সরকার ‘পদ্মশ্রী’ এবং ১৯৬৭ সনে ‘পদ্মভূষণ’ উপাধির দ্বারা কৃষ্ণকান্তকে সম্মানিত করে। ১৯৩৭ সনে অসম সাহিত্য সভা এবং ১৯২৯ সনে অসম ছাত্র সম্মেলনের সভাপতির আসন অলঙ্কৃত করেন। ১৯৫১ সনে লক্ষ্ণৌ বিশ্ববিদ্যালয়ে অনুষ্ঠিত সর্ব্বভারতীয় প্রাচ্য সম্মেলনের সংস্কৃত বিভাগে সভাপতিত্ব করেন। ১৯৫২ সনে মাদ্রাজ বিশ্ববিদ্যালয়ে অনুষ্ঠিত ভারতীয় বিশ্ববিদ্যালয় সমূহের উপাচার্য এবং প্রতিনিধিদের সভাতেও সভাপতিত্ব করেন। ভাষা শেখার অদমনীয় আগ্রহ এবং জ্ঞান লাভের জন্য বিভিন্ন পুঁথির অধ্যয়ন কৃষ্ণকান্তের জীবনের অন্যতম বৈশিষ্ট্য।

কৃষ্ণকান্ত সন্দিকৈর পিতা ছিলেন দানবীর রাধাকান্ত সন্দিকৈ।মাতা উত্তর লক্ষ্ণীমপুরের গণ্য মান্য মেধাবী পরিবারের মৌজাদার ঘিনারাম গোহাঞিবরুয়ার রূপবতী কন্যা নারায়ণী। দানবীর রাধাকান্তের অর্থানুকুল্যে ১৯২৬ সনে অসম সাহিত্য সভার স্থায়ী কেন্দ্র যোরহাটের ‘চন্দ্রকান্ত সন্দিকৈ ভবন’ গড়ে উঠে। ১৯৩৩ সনে ‘চন্দ্রকান্ত অভিধান’প্রণয়ন করা হয়।১৯৩৬ সনে গুয়াহাটির ইতিহাস এবং পুরাতত্ত্ব সরকারি বিভাগের ‘নারায়ণী সন্দিকৈ হিস্টরিকেল ইনস্টিটিউট’ এবং ১৯৪০ সনে সন্দিকৈ মহিলা মহাবিদ্যালয় প্রতিষ্ঠিত হয়।

রাধাকান্ত শিবসাগর হাইস্কুল থেকে শিক্ষা লাভ করে নিজের মেধার জোরে অসম সরকারের বৃত্তি নিয়ে কলকাতার সিটি কলেজে ভর্তি হন। এই কলেজ থেকে সুখ্যাতির সঙ্গে ১৮৮৩ সনে এফ এ পরীক্ষায় উত্তীর্ণ হয়ে বিএ শ্রেণিতে যোগদান করেন।কিন্তু দুর্ভাগ্যবশত পারিবারিক আর্থিক বিপর্যয় হেতু কলেজের পড়াশোনা অর্ধসমাপ্ত রেখেই তাকে শিলঙের ‘লেণ্ড রেকর্ডস’ অফিসে কেরানির চাকরিতে যোগ দিতে হয়।প্রখর বুদ্ধি এবং কর্মকুশতার দ্বারা কেরানির পদ থেকে ধাপে ধাপে উন্নতি করে ১৯০৮ সনে ইংরেজ আমলের ‘অ্যাসিস্টটেন্ট ডিরেক্টর অফ লেণ্ড রেকর্ডস’পদে উন্নীত হন।সেই সময় অসমের মাটিতে উৎপন্ন হওয়া কাঁচা-সোনা বলে পরিচিত চা-পাতা বিশ্ববাজারে মূল্যবান সামগ্রী হয়ে উঠায় ব্রিটিশ উদ্যোগপতিরা বিলেতে বসে বসেই চা-কোম্পানির মুনাফার ধন ভোগ করছিল। চা উদ্যোগের এই ক্রমোন্নতি দেখে রাধাকান্ত যোরহাটের কয়েকজন তরুণ ব্যবসায়ীকে সঙ্গে নিয়ে চা কোম্পানি খোলার কথা ভাবলেন। এই চা উদ্যোগের ব্যবসাই পরিশ্রমী রাধাকান্তকে কৃতকার্যতার শিখরে নিয়ে যায়। খুব কম সময়ের মধ্যেই তিনি উৎকৃষ্ট চা বাগানের মালিক হয়ে উঠেন। ব্রিটিশ সরকার তার এই কৃতিত্বের স্বীকৃতি স্বরূপ ১৯০৭ সনে তাকে রায় বাহাদুর খেতাবে ভূষিত করেন।

১৮৮৮ সনে কলকাতায় প্রতিষ্ঠিত ‘অসমীয়া ভাষা উন্নতি সাধিনী সভার’একজন অন্যতম উদ্যোক্তা রাধাকান্ত সন্দিকৈ সর্ব্বভারতীয় স্টেটসম্যান খবরের কাগজের একজন প্রবন্ধকার,ইতিহাসমূলক নাটক এবং পাঠশালার পাঠ্যপুঁথিরও লেখক ছিলেন।

১৮৯৮ সনে ২০ জুলাই যোরহাট শহরে কৃষ্ণকান্ত জন্মগ্রহণ করে। লক্ষ্ণীকান্ত,চন্দ্রকান্ত,ইন্দ্রকান্ত তিন ভাই এবং বোন অন্নদার সঙ্গে তাঁর শৈশব অতিবাহিত হয়।ধনে,মানে অতিথিতে ভরপুর উচ্ছল রায়বাহাদুর রাধাকান্ত সন্দিকৈর যোরহাটের বাড়িতে কৃষ্ণকান্ত ছিলেন এক ব্যতিক্রম।এই শিশুর আচরণ পিতামাতার মনে একটা সমস্যা হয়ে দেখা দিয়েছিল।ইংরেজ সরকারের উচ্চপদস্থ অফিসার সন্দিকৈ সাহেবের বড় ছেলে খালি পায়ে হাঁটু পর্যন্ত ধুতি পরে ঘুরে বেড়ানোটাকে স্বাভাবিক ভাবেই পরিবারের কেউ ভালো চোখে দেখেনি।