+++
author = "Basudev Das"
author_bio = ""
biography_image = ""
biography_image_webp = ""
chapter = true
date = 2021-04-29T18:30:00Z
description = "chapter 4 "
featured = false
image = ""
image_webp = ""
tags = []
title = "চতুর্থ অধ্যায়"

+++
স্যার আশুতোষ মুখোপাধ্যায়ের আদর্শ পরিচালনায় কলকাতা বিশ্ববিদ্যালয়ে সেই সময় দেশি এবং বিদেশি আন্তর্জাতিক খ্যাতিসম্পন্ন পন্ডিত বর্গ অধ্যাপনা করা পাণ্ডিত্যের পরিবেশ ছাত্র কৃষ্ণকান্ত নিজের চোখে দেখেছিলেন। উচ্চ ন্যায়ালয়ের বিচারপতি হয়েও অবৈতনিক হিসেবে স্যার আশুতোষ অক্লান্ত পরিশ্রম যত্ন এবং উৎসাহের সঙ্গে বিশ্ববিদ্যালয়টি গড়ে তোলার জন্য সবাইকে অনুপ্রেরণা জুগিয়েছিলেন । আশুতোষ মুখোপাধ্যায়ের অনুরোধেই বিশ্ব বিখ্যাত বৈজ্ঞানিক স্যার সিভি রমন উচ্চ সরকারি পদ ছেড়ে কলকাতা বিশ্ববিদ্যালয়ে পদার্থ বিজ্ঞানের অধ্যাপক হিসেবে যোগদান করেছিলেন। কৃষ্ণকান্তের ছাত্রাবস্থায় ভারতের প্রাক্তন রাষ্ট্রপতি ডঃ সর্বপল্লী রাধাকৃষ্ণণ, পশ্চিমবঙ্গের প্রাক্তন রাজ্যপাল এবং রাজনীতিবিদ ডঃ হরেন্দ্র নাথ মুখোপাধ্যায় এবং জাতীয় অধ্যাপক ডঃ সুনীতিকুমার চট্টোপাধ্যায় কলকাতা বিশ্ববিদ্যালয়ে অধ্যাপনা করতেন । এই জগৎ বিখ্যাত দার্শনিক, দেশহিতৈষী শিক্ষাবিদ এবং ভাষাতত্ত্ববিদের সঙ্গে সন্দিকৈর পরবর্তীকালে এক নিবিড় বন্ধুত্বের সম্পর্ক গড়ে উঠেছিল । দর্শনের অধ্যাপক বিশ্ব বিখ্যাত পন্ডিত ব্রজেন্দ্রনাথ শীল এবং খ্যাতনামা ঐতিহাসিক রমেশ চন্দ্র মজুমদারের ঘনিষ্ঠ সংস্পর্শে এসে কৃষ্ণকান্ত দর্শন এবং ইতিহাস অধ্যয়ন করার প্রেরণা লাভ করেন । আচার্য শীল কলকাতা বিশ্ববিদ্যালয়ে আসার আগে কোচবিহার কলেজের অধ্যক্ষ ছিলেন। ১৯১১ সালে লন্ডন বিশ্ববিদ্যালয়ে অনুষ্ঠিত প্রথম 'ইউনিভার্সেল রেস কংগ্রেস' উদ্বোধন করার জন্য অধ্যাপক শীলকে নিমন্ত্রণ করা হয়েছিল। এই কংগ্রেসের প্রথম দিনের অধিবেশনে কেবল চারজন মানুষ ভাষণ দিয়েছিলেন। প্রথম ভাষণ ছিল ডাক্তার শীলের। তারপর বার্লিন বিশ্ববিদ্যালয়ের অধ্যাপক ফন লুসান (Felix Von-Luschan), প্যারিস বিশ্ববিদ্যালয়ের অধ্যাপক ফুয়ে (Fouillee) এবং রেস কংগ্রেসের সম্পাদক মিঃ স্পীলার। দ্বিতীয় দিনের অধিবেশনে ভারতীয় জাতীয় কংগ্রেসের সভাপতি গোপালকৃষ্ণ গোখলে ভাষণ দিয়েছিলেন।

কটন কলেজে পড়ার সময় সন্দিকৈ অনেক কৃতবিদ‍্য অধ্যাপককে শিক্ষক হিসেবে পেয়েছিলেন। সংস্কৃতের অধ্যাপক পদ্মনাথ বিদ্যাবিনোদ প্রকৃতপক্ষে ইংরেজিতে এম এ ছিলেন। কিন্তু তার চর্চা ছিল সংস্কৃত ভাষার বিষয় নিয়ে। তিনি কামরূপের পুরাতত্ত্ব বিষয়ে গবেষণা করেছিলেন এবং পরবর্তীকালে কামরূপের পুরোনো শিলালিপিগুলি সংস্করণ করে 'কামরূপ শাসনাবলী'নাম দিয়ে প্রকাশ করে একটি বহু প্রয়োজনীয় কাজ করে গেছেন। সেই সময় কটন কলেজের অধ্যাপকদের মধ্যে সবচেয়ে বিখ্যাত ছিলেন ইংরেজির অধ্যাপক প্রফুল্ল চন্দ্র রায় (PC Roy নামে সর্বসাধারণে পরিচিত)। ইংরেজি ভাষায় তার অত্যন্ত দক্ষতা ছিল। পড়ানোর ধরন এত স্পষ্ট এবং হৃদয়গ্রাহী ছিল যে ছাত্ররা তার বক্তৃতা মুগ্ধ হয়ে শুনত। তিনি কলকাতার প্রেসিডেন্সি কলেজের ইংরেজি সাহিত্যের বিখ্যাত অধ্যাপক এইচ এম পার্সিভেলের ছাত্র ছিলেন। অধ্যাপক রায় সুশ্রী এবং স্বাস্থ্যবান ছিলেন। ছাত্রদের সঙ্গে সব সময় ফুটবল খেলতেন। কিন্তু নিজের সৌজন্যে পূর্ণ গাম্ভীর্য এবং আত্মসম্মান অটুট রেখে চলতেন। কখন ও কখনও মজার মজার কথা বলে ছাত্রদের আনন্দ দান করতেন। সন্দিকৈ যখন দ্বিতীয় বর্ষের ছাত্র তখন কলকাতা বিশ্ববিদ্যালয়ের তরফ থেকে সিটি কলেজের অধ্যক্ষ হেরম্বচন্দ্র মৈত্র কটন কলেজ পরিদর্শনে এসেছিলেন। তিনি কলেজে একটি বক্তৃতা দিয়েছিলেন এবং সেই প্রসঙ্গে বলেছিলেন যে জার্মান লেখক লেসিং এক জায়গায় বলেছেন-' যদি ঈশ্বর তাকে ‘সত্য’ এবং ‘সত্যের অনুসন্ধান’ এই দুটির মধ্যে একটি বেছে নিতে বলেন তাহলে তিনি সত্যের অনুসন্ধানকে বেছে নেবেন। সেই সময় ইংরেজির মাসিক পরীক্ষায় আমাদের অধ্যক্ষ মৈত্রের কলেজ পরিদর্শন এবং বক্তৃতার সম্পর্কে একটি রচনা লিখতে বলা হয়। আমি লেসিংয়ের কথাটা উল্লেখ করে লিখেছিলাম যে তিনি (অর্থাৎ লেসিং) এই প্রসঙ্গে আর ও একটি কথা বলেছিলেন- সত্যের অনুসন্ধান বরণ করবেন কারণ সত্যের উপরে কেবলমাত্র ঈশ্বরের অধিকার থাকে। কটন কলেজ লাইব্রেরীতে থাকা একটি জার্মান গ্রন্থের ইংরেজি অনুবাদে আমি কথাটা পেয়েছিলাম। পরীক্ষার কয়েকদিন পরে অধ্যাপক রায় শ্রেণিকক্ষে বলেছিলেন-' মিঃসন্দিকৈ লেসিংয়ের সম্পূর্ণ উক্তিটা তুলে দিয়েছেন।' অধ্যাপক রায়ের মুখে এই কথা শুনে আমি খুব আনন্দ পেয়েছিলাম এবং উৎসাহিত হয়ে ছিলাম।

১৯১৬-১৭ সনে ছাত্র কৃষ্ণকান্ত কলকাতার ৪৩ নম্বর আমর্হাষ্ট স্ট্রিটের 'আসাম মেস' এ বাস করতেন। অসমের প্রথম শিশু পত্রিকা'অকণ' এই ছাত্রাবাস থেকে লোহিত চন্দ্র ভূঞা প্রকাশ করেছিলেন ।এর সম্পাদক ছিলেন পন্ডিত হেম চন্দ্র গোস্বামী। সন্দিকৈর উপর সম্পূর্ণ নির্ভর করেই এই শিশু পত্রিকাটি প্রকাশিত হয়েছিল। এই পত্রিকার জন্য সন্দিকৈ শিশুদের উপযোগী বেশ কিছু প্রবন্ধ লিখে দিয়েছিলেন।আসাম মেসের এই ছাত্রাবাসে স্বনামধন্য লক্ষ্মীনাথ ফূকন, বেনুধার শর্মার সঙ্গে সন্দিকৈর সাক্ষাৎ হয়েছিল। এই সময় কলকাতা নিবাসী সাহিত্যরথী লক্ষ্মীনাথ বেজবরুয়ার সান্নিধ্য ছাত্রদের মুগ্ধ করেছিল। তাঁর মধুর কথাবার্তা এবং অসাধারণ ব্যক্তিত্ব কৃষ্ণকান্তকে গভীরভাবে প্রভাবিত করেছিল । কর্মবীর নবীনচন্দ্র বরদলৈ (১৮৭৫-১৯৩৬) সেই সময়ে কলকাতা উচ্চ ন্যায়ালয়ের একজন আইনজীবী হিসেবে রিপন কলেজ আইনের অধ্যাপনা করতেন। একদিকে সাহিত্যিক,গায়ক এবং অভিনেতা এই রাজনীতিবিদ প্রবাসী ছাত্রদের মনে গভীর প্রভাব বিস্তার করেছিলেন। শ্রীবরদলৈর ওজস্বী দেশ প্রেমমূলক ভাষণ অসমিয়া ছাত্রদের মনে দেশাত্মবোধ জাগিয়ে তুলেছিল।

১৯২০ সনে কৃষ্ণকান্ত সন্দিকৈ লন্ডন গমন করেন। প্রথম থেকেই তাঁর একান্ত ইচ্ছা ছিল বিলেতে গিয়ে সংস্কৃত ভাষায় ডক্টরেট ডিগ্রি লাভ করার। কিন্তু সেখানে গিয়ে তিনি মত বদলান এবং অক্সফোর্ড বিশ্ববিদ্যালয়ে নাম লেখান। কিন্তু অক্সফোর্ড যাওয়ার আগে প্রথমে লন্ডনে আট মাস ছিলেন। সেই সময়টা তিনি ব্রিটিশ মিউজিয়ামে পড়াশোনা এবং ভাষা শিক্ষায় ব্যয় করেন। এই মিউজিয়ামে অধ্যয়ন করার সময়েই তিনি'অনুবাদর কথা' নামে বিখ্যাত প্রবন্ধ লেখেন এবং ১৯২১ সালে ‘চেতনা’ পত্রিকায় তা প্রকাশিত হয়।

১৯২০ সনের অক্টোবর মাস থেকে সন্দিকৈ অক্সফোর্ডে মর্ডান হিস্ট্রি বিষয়ে পড়াশোনা শুরু করেন। কিন্তু তার আগেই লন্ডনের ভাষা স্কুল (Language School) থেকে অল্প দিনের মধ্যে ফরাসি এবং জার্মান ভাষা শিক্ষা করেন। ল‍্যাটিন ভাষায় Correspondence Course করেন। অক্সফোর্ডে যাবার পরেও তিনি বিদেশি ভাষার অধ্যয়ন চালিয়ে যেতে থাকেন। সেখানে ইটালিয়ান এবং রাশিয়ান ভাষা শিখতে শুরু করেন। সন্দিকৈর কাছ থেকে জানা যায় যে ইউরোপে থাকাকালীন তিনি দিনে বারো থেকে তেরো ঘন্টা পড়াশোনা করতেন।

১৯২৩ সনে অক্সফোর্ড বিশ্ববিদ্যালয় থেকে সন্দিকৈ মর্ডান হিস্ট্রিতে অনার্স ডিগ্রি নিয়ে প্যারিসে আসেন। অক্সফোর্ড থেকে অনার্স ডিগ্রি নিয়ে পাশ করলেই এম এ উপাধি লেখা যায়। অক্সফোর্ড বিশ্ববিদ্যালয়ের ইকনমিক হিস্ট্রির অধ্যাপক ই লিপশন(Prof. E. Lipson) সন্দিকৈ সম্পর্কে বলেছিলেন-'From what I saw of Mr K K Handique work for the history schools I formed the impression that he was a very thorough and sound worker. His essays were based on extensive reading and showed solid knowledge in point of learning.'