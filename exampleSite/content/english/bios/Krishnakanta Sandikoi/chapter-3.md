+++
author = "Basudev Das"
author_bio = ""
bangla = true
biography_image = ""
biography_image_webp = ""
chapter = true
date = 2021-04-23T18:30:00Z
description = "A Biography of Krishnakant Handique - chapter 3"
featured = false
image = ""
image_webp = ""
index = 3
next = true
previous = true
tags = []
title = "তৃতীয় অধ্যায়"

+++
ডঃসূর্যকুমার ভূঞাকে কৃষ্ণকান্ত বড় ভাইয়ের মতো সম্মান করতেন। শ্রী ভূঞার কথানুসারেই সন্দিকৈ কলকাতার সংস্কৃত কলেজে বিএ পড়তে যান। এমনকি ডঃসূর্যকুমার ভূঞা কৃষ্ণকান্তকে নিয়ে কলকাতা চলে যায়। সংস্কৃত কলেজের বিশাল গ্রন্থাগার দেখে কৃষ্ণকান্ত সংস্কৃত সাহিত্যের বিশাল ভাণ্ডার সম্পর্কে অনুমান করে নেন।লাইব্রেরির বিপুল সংগ্রহ দেখে কৃষ্ণকান্ত মনে মনে ভীষণভাবে অনুপ্রাণিত হন। সংস্কৃতে অনার্স পড়া ছাড়াও এই কলেজের টোল বিভাগে পন্ডিতপ্রবর লক্ষণ শাস্ত্রীর দর্শনের ব্যাখ্যা শোনার সুবিধা লাভ করেছিলেন। সন্দিকৈর বক্তব্য অনুসারে ডঃসূর্যকুমার ভূঞার জন্যই কৃষ্ণকান্তের বিদেশি ভাষা শেখার প্রতি আগ্রহ জেগেছিল।সংস্কৃত কলেজে বিএ পড়ার সময় ডঃভূঞা সন্দিকৈকে ফরাসি ভাষা শেখার জন্য কলকাতা বিশ্ববিদ্যালয়ের ফরাসি ক্লাসে নাম লিখিয়ে দেয়। যদিও সন্দিকৈর পড়ার চাপ বেশি হওয়ায় সেই মুহূর্তে ফরাসি শেখায় মনোনিবেশ করতে পারলেন না।

কিন্তু এটা সত্যি কথা যে সন্দিকৈকে বিদেশি ভাষা শেখার ব্যাপারে সূর্যকুমার ভূঞাদেবই আগ্রহী করে তুলেছিলেন।ডঃভূঞা নিয়মিতভাবে উৎসাহ না দিলে কৃষ্ণকান্ত সন্দিকৈর কোনোদিনই বিদেশি ভাষা শেখা হয়ে উঠত না। একথা কৃষ্ণকান্ত নিজেই বলে গেছেন। আপাতত তিনি ফরাসির বদলে পালি শিখতে শুরু করেন। কারণ সংস্কৃত জানলে পালি শেখা সহজ হয়ে পড়ে।

এই সংস্কৃত কলেজ থেকেই ১৯১৭ সনে সংস্কৃতে প্রথম শ্রেণির অনার্স নিয়ে তিনি বিএ পাশ করেন।১৯১৯ সনে কলকাতা বিশ্ববিদ্যালয় থেকে সংস্কৃতের বৈ্দিক শাখায় প্রথম শ্রেণি লাভ করে এম এ পাশ করেন।সংস্কৃত কলেজ থেকে বিএ পাশ করার সময় তিনি প্রসন্ন কুমার সর্বাধিকারী সোনার পদক লাভ করেন এবং বৃত্তিও লাভ করেন।

কলকাতা বিশ্ববিদ্যালয়ে সংস্কৃতে পড়ার সময় ল্যাটিন ভাষা শিখতে শুরু করেন।যখন তিনি বৈদিক গ্রুপে এম এ পড়ছিলেন –সেইসময় তিনিই একমাত্র সেই বিষয়ের ছাত্র ছিলেন। সেই সময় স্যার আশুতোষ মুখোপাধ্যায় বেদ পড়ানোর জন্য মহারাষ্ট্রিয় পন্ডিত মহামহোপাধ্যায় সীতারাম শাস্ত্রীকে অধ্যাপক হিসেবে আমন্ত্রণ জানিয়ে নিয়ে এসেছিলেন।এই পন্ডিতের কাছে দুই বছরকাল বিশ্ববিদ্যালয়ের শ্রেণিতে শিক্ষালাভ করা ছাড়াও কৃষ্ণকান্ত তার বাড়িতে গিয়ে প্রতিদিন দুই তিনঘণ্টা নৈষ্ঠিক রীতিতে শাস্ত্রীজির পায়ের কাছে বসে বৈদিক সাহিত্যে জ্ঞান অর্জন করেন।

কৃষ্ণকান্ত যখন কলকাতার সংস্কৃত কলেজের ছাত্র তখন কলেজের অধ্যক্ষ ছিলেন আন্তর্জাতিক খ্যাতিসম্পন্ন মহামহোপাধ্যায় ডঃ সতীশচন্দ্র বিদ্যাভূষণ।স্কুলে থাকাকালীন সময়েই সন্দিকৈ এই পন্ডিত ব্যক্তির নাম শুনেছিলেন এবং বিদ্যাভূষণের দুই একটি প্রবন্ধও পড়েছিলেন।সেই সময় বঙ্গের শিক্ষাধিকর্তা ছিলেন মিঃহর্ণেল সাহেব।তিনি নিজে একজন পন্ডিত ব্যক্তি ছিলেন এবং ডঃবিদ্যাভূষণের প্রতি তাঁর গভীর শ্রদ্ধা ছিল।

প্রসঙ্গক্রমে সন্দিকৈ বলেছিলেন যে 'কলকাতায় পড়াশোনার সময় তিনি বাংলার প্রধান প্রধান নাটক গুলির অভিনয় দেখার সুযোগ পেয়েছিলেন। তিনি বলেন -'তখন কলকাতার বিখ্যাত নাট্যশালা গুলিতে ঐতিহাসিক এবং ধর্ম মূলক নাটকের অভিনয়ের প্রাধান্য ছিল। ঐতিহাসিক নাটকের মধ্যে উল্লেখযোগ্য দ্বিজেন্দ্রলাল রায়ের 'সাজাহান',' চন্দ্রগুপ্ত', 'মেবার পতন', 'সিংহল বিজয়' , পৌরাণিক নাটকের মধ্যে 'রিজিয়া' এবং ধর্ম মূলক নাটকের মধ্যে গিরিশ ঘোষের 'বিল্বমঙ্গল', 'শঙ্করাচার্য' এবং 'জয়দেব' সবচেয়ে জনপ্রিয় ছিল। জয়দেব নাটকে গীতগোবিন্দের কিছু সংস্কৃত গান সুললিত কন্ঠে গাইতে শুনে কৃষ্ণকান্ত মুগ্ধ হয়েছিলেন। চন্দ্রগুপ্ত নাটকে বিখ্যাত অভিনেতা দানী বাবুর (সুরেন্দ্রনাথ ঘোষ) অভিনয় দেখার সুযোগ পেয়েছিলেন।

কৃষ্ণকান্ত সিনেমা লেখক খুব একটা পছন্দ করতেন না। কলকাতায় একবার শেক্সপিয়ারের 'ম্যাকবেথ' দেখেছিলেন। তখনকার সিনেমা ছিল বাইস্কোপ। প্যারিসে মাত্র একটি সিনেমাই দেখেছিলেন- পিয়ের বেনোয়া প্রণীত 'কনিগক্সমার্ক'(Koenigsmark) নামের ফরাসি উপন্যাসের নাট্যরূপ। কটন কলেজে আইএ পড়ার সময় সন্দিকৈ একবার ভালো অভিনয় দেখার সুযোগ পেয়েছিলেন। অধ্যক্ষ সুদমার্শনের বিশেষ অনুমতি নিয়ে সেই বছর ছাত্ররা ‘জয়মতী’ এবং ইংরেজিতে ‘জুলিয়াস সিজার’এর অভিনয় করেছিলেন। জয়মতীর ভূমিকায় সুন্দর অভিনয় করেছিলেন তৃতীয় বার্ষিক শ্রেণীর ছাত্র রাধিকা প্রসাদ বরুয়া যিনি পরবর্তীকালে ব্যাংক ডাইরেক্টর হয়েছিলেন। উৎকৃষ্ট অভিনয় করেছিলেন লরা রাজার ভূমিকায় নগাঁও শহরের জগত বেজবরুয়া। শেক্সপীয়রের ইংরেজি নাটকের অভিনয়ের শিক্ষা দিয়েছিলেন অধ্যাপক পিসি রায়। সিজারের ভূমিকায় রাধিকা বরুয়ার অভিনয় ছিল খুবই সুন্দর। এন্টনির ভূমিকায় অভিনয় করেছিলেন গোপীনাথ বরদলৈ।

মহামতি গোপালকৃষ্ণ গোখলে ফার্গুসন কলেজ থেকে অবসর নেবার সময় প্রদত্ত ভাষণ শ্রী সন্দিকৈ অসমিয়া ভাষায় অনুবাদ করেন।১৯১৬ সনে ডক্টর সূর্য কুমার ভূঞা মহামতি গোপালকৃষ্ণ গোখলের যে জীবনী গ্রন্থ প্রকাশ করেন তার ভূমিকা হিসেবে সন্দিকৈর অনূদিত প্রবন্ধটি ছাপা হয়।

সেই সময়ে অসমিয়া ভাষা এবং সাহিত্য চর্চার একমাত্র উপায় ছিল 'ঊষা', 'বাঁহী' এবং ডিব্রুগড় থেকে প্রকাশিত 'আলোচনী'। এর মধ্যে 'ঊষা'ছিল সবচেয়ে গভীর ধরনের কিন্তু প্রকাশ ছিল অনিয়মিত। 'বাঁহী' ছিল খুবই জনপ্রিয়।

‌ পিতা রাধাকান্ত সন্দিকৈ যখন উচ্চশিক্ষার জন্য কৃষ্ণকান্তকে বিলাতে পাঠানোর সিদ্ধান্ত গ্রহণ করলেন,কলকাতায় তার প্রস্তুতি চলতে লাগল। অক্সফোর্ড বিশ্ববিদ্যালয়ে শিক্ষা গ্রহণ করে সেই সময় অপূর্ব কুমার চন্দ কলকাতা বিশ্ববিদ্যালয়ে অধ্যাপনা করছিলেন।শিলচরের খ্যাতনামা চন্দ পরিবারের সঙ্গে সন্দিকৈ পরিবারের বিশেষ ঘনিষ্ঠতা ছিল। সদ্য বিলেত ফেরত অপূর্ব কুমার চন্দের ওপরে ভার দেওয়া হল কৃষ্ণকান্তকে বিলেতি আদব কায়দা শেখানোর। সেই সময় পরাধীন ভারতবর্ষ থেকে যাওয়া ছাত্রদের বিলেত যাওয়ার আগে সাজপোশাক,টেবিলে বসে কাঁটা চামচে খাওয়া ইত্যাদি বিলেতি আদব কায়দা ভালোভাবে শিখিয়ে দেওয়া হত। এর অন্যথা হলে ছাত্রদের বিদেশে গিয়ে নানা সমস্যার সম্মুখিন হতে হত। অপূর্ব কুমার চন্দ কৃষ্ণকান্তকে একদিন ইংরেজি দোকানে নিয়ে গিয়ে তার প্রয়োজনীয় সাহেবি পোশাক আশাক তৈরি করিয়ে দিলেন। একদিন কলকাতার সাহেবি রেষ্টুরেন্টে ‘ডিনার’ খাবার জন্য কৃষ্ণকান্তকে নিয়ে গেলেন। কিন্তু কোনোদিনই কোটপ্যান্ট না পরা সন্দিকৈ ধুতি পরেই সাহেবি রেষ্টুরেন্টে ডিনার খেতে গেলেন। ফলে আসল ভোজ দরবারে খাবার পরিবেশন না করে আলাদাভাবে ছোট একটি ঘরে খাবার খেতে দেওয়া হল।বিলেতে যাবার প্রস্তুতি বলে কোনো আপত্তি না করে সন্দিকৈ ডিনার খেয়ে চলে এলেন।বিলেতের উদ্দেশ্যে কলকাতার হাওড়া স্টেশনে পৌছে দিতে আসা বন্ধুদের শত অনুরোধেও হাড়ে হিমজুরে অসমিয়া কৃষ্ণকান্ত ধুতি পরেই বিলেত যাত্রা শুর করেন।রাতটা রেলে পার করে পরের দিন বোম্বাই পৌছানর আগে সাহেবি পোশাক পরে নেন।সেইসময় ভারতীয় ছাত্ররা বিলেতে টুপির পরিবর্তে মাথায় পাগড়ি পরিধান করতেন।জাঁক-জঁমক পূর্ণ পাগড়ি পরিধান করে কোনো কোনো ভারতীয় বিলেতে রাজপরিবারের বংশধর বলে বিশেষ সম্মান লাভ করতেন।