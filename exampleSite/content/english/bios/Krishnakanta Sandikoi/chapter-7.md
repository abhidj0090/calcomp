+++
author = "Basudev Das"
author_bio = ""
bangla = true
biography_image = ""
biography_image_webp = ""
chapter = true
date = 2021-06-19T18:30:00Z
description = "A Biography of Krishnakant Handique - chapter 7"
featured = false
image = ""
image_webp = ""
index = 7
next = false
previous = true
tags = []
title = "সপ্তম অধ্যায়"

+++
কৃষ্ণকান্ত সন্দিকৈ বার্লিন থেকে লিখে পাঠানো ‘গ্রীক ভাষা’, ‘জার্মানির জ্ঞান সাধনা’ এবং ‘সক্রেটিসের মতে কবির প্রকৃতি’ নামের প্রবন্ধগুলি ১৯২৬ সনে যথাক্রমে ‘বাঁহী’, ‘মিলন’ এবং ‘সাহিত্য সভা পত্রিকা’য় প্রকাশিত হয়েছিল। বিদেশে অধ্যয়নরত এভাবে অসমিয়া পত্রপত্রিকায় ধারাবাহিক রূপে প্রবন্ধ লিখে পাঠানো অসমিয়া ছাত্রের মধ্যে অত্যন্ত বিরল ঘটনা। তিনি নিজে ইউরোপীয় সাহিত্যের যে মধু পান করেছিলেন তার কিছুটা অসমিয়া পাঠকদের জন্য পাঠিয়েছিলেন। ‘গ্রীক ভাষা’ নামের প্রবন্ধে সন্দিকৈ গ্রিক ব্যাকরন এবং সংস্কৃত ব্যাকরণের মধ্যে থাকা সাদৃশ্যটুকু দেখিয়ে লিখেছেন যে ‘এই দুই ভাষার ব্যাকরণের সাদৃশ্য যতটুকু আছে পার্থক্য তারচেয়েও বেশি।’ তিনি গ্রিক ভাষার সঙ্গে অন্য ইউরোপীয় ইংরেজি, ফরাসি এবং জার্মান ভাষার সমন্বয় সম্পর্কে বলতে গিয়ে এক জায়গায় বলেছেন-' গ্রীক সাহিত্য দর্শন পুরান ইতিহাস ব্যাকরন ইত্যাদি সমস্ত বিষয়ে আজ পর্যন্ত যে সমস্ত সবচেয়ে গুরুত্বপূর্ণ আলোচনা হয়েছে তার প্রায় সবগুলোই জার্মান ভাষায়। জার্মান ভাষার সাহায্য না নিয়ে গ্রীক ভাষা এবং সাহিত্যের বুৎপত্তি লাভ করা অসম্ভব।' ‘ইউরোপর ভাষা আরু সাহিত্য' ভাষাতত্ত্ব সম্পর্কিত সন্দিকৈর একটি গুরুত্বপূর্ণ প্রবন্ধ। এই প্রবন্ধটিও বাঁহী পত্রিকায় প্রকাশিত হয়েছিল। আলোচ্য প্রবন্ধে ১)ল্যাটিন ভাষা এবং ল্যাটিন সাহিত্যের প্রকৃতি ২)ফরাসি ভাষা ,ফরাসি সাহিত্য এবং তার প্রভাব ৩)ইতালিয় ভাষা এবং ইতালিয় সাহিত্যের বিশেষত্ব ৪)স্প্যানিশ ভাষা এবং এই ভাষার সাহিত্যের বিশেষত্ব ৫)জার্মান ভাষা এবং জার্মান সাহিত্যের সুবর্ণযুগ ৬)রুশ ভাষা এবং রুশ সাহিত্যের বিষয়ে বিস্তারিত আলোচনা করা হয়েছে। 

১৯৩০ সনে অসমের প্রথম বেসরকারি কলেজ যোরহাটে প্রতিষ্ঠিত হয়। পরাধীন ভারতবর্ষে পিছিয়ে পড়ে থাকা অসম রাজ্যের কয়েকজন নিষ্ঠাবান উচ্চ শিক্ষিত যুবকদের কাছে এটা ছিল প্রত‍্যাহ্বান। এই কয়েকটি উচ্চ শিক্ষিত যুবক দৃঢ়তার সঙ্গে এগিয়ে এসে নানা প্রতিকূল পরিবেশ অতিক্রম করে প্রতিষ্ঠা করেছিল জগন্নাথ বরুয়া কলেজ। মাত্র ১৪ জন ছাত্র নিয়ে ১৯৩০ সনে ১০অক্টোবর কৃষ্ণকান্ত সন্দিকৈকে অধ্যক্ষ হিসেবে নিয়ে জগন্নাথ বরুয়া কলেজ প্রতিষ্ঠিত হয়েছিল। সেই সময়ে কলেজের অধ্যাপক ছিলেন বিশ্ববিদ্যালয় থেকে নতুন করে পাশ করে আসা তুলসী নারায়ণ শর্মা, যজ্ঞেশ্বর শর্মা ,ফণীধর দত্ত, প্রফুল্লপ্রাণ চাংকাকতি এবং গুরু গোবিন্দ দত্ত। বিশ্ববিদ্যালয়ের বিধি অনুসারে কলকাতা বিশ্ববিদ্যালয় কোনো কলেজকে বঙ্গ সরকারের অনুমোদন ছাড়া স্বীকৃতি দিতে পারত না। কলকাতা বিশ্ববিদ্যালয় থেকে অধ্যাপক ডঃ হরেন্দ্র কুমার মুখার্জি(পরবর্তীকালেপশ্চিমবঙ্গেররাজ্যপাল) এবং কলকাতা বিশ্ববিদ্যালয়ের এককালের উপাচার্য স‍্যার দেবপ্রসাদ সর্বাধিকারী জগন্নাথ বরুয়া কলেজ পরিদর্শন করতে এসেছিলেন। আশার কথা এই যে কৃষ্ণকান্ত সন্দিকৈ কলকাতায় অধ্যয়ন করার সময় এই দুজন শিক্ষাগুরুই ছাত্র কৃষ্ণকান্ত সন্দিকৈর নিষ্ঠা এবং পাণ্ডিত্য বিষয়ে সম্পূর্ণ অবগত ছিলেন। বিশেষ করে বয়সে জ্যেষ্ঠ ডক্টর হরেন্দ্র কুমার মুখার্জী কলেজ পরিদর্শক হয়ে যোরহাটে এলে সন্দিকৈর আন্তরিক আতিথ্য গ্রহণ করেন এবং তাদের মধ্যে অত্যন্ত ঘনিষ্ঠ সম্পর্ক গড়ে উঠে। অবশেষে ডঃ শ্যামাপ্রসাদ মুখার্জির মতো প্রতিপত্তিশালী নেতা এবং হরেন্দ্র কুমার মুখার্জির নাছোড়বান্দা চেষ্টায় কলকাতা বিশ্ববিদ্যালয় জগন্নাথ বরুয়া কলেজকে স্বীকৃতি দান করে। পরবর্তীকালে এই কলেজের অধ্যক্ষ কৃষ্ণকান্ত সন্দিকৈ কলকাতা বিশ্ববিদ্যালয়ের সিনেট সদস্য এবং ঢাকা বিশ্ববিদ্যালয়ের কোর্টের সদস্য পদে সম্মানিত হন। তিনি গৌহাটি বিশ্ববিদ্যালয়ের উপাচার্যের পদে যোগ দেবার আগে পর্যন্ত কলকাতা বিশ্ববিদ্যালয়ের সিনেট সদস্য ছিলেন।

১৯৩৭ সনের ডিসেম্বর মাসে কৃষ্ণকান্ত সন্দিকৈ মাত্র ৩৯ বছর বয়সে অসম সাহিত্য সভার সপ্তদশ অধিবেশনে সভাপতির আসন অলংকৃত করেন। গুয়াহাটিতে অনুষ্ঠিত এই অধিবেশনে তিনি বলেন-' ব্যক্তিগত প্রতিভা এবং ক্ষমতা ছাড়াও পারিপার্শ্বিক অবস্থার উপরে সাহিত্যের বিকাশ অনেকটা পরিমাণে নির্ভর করে । জীবনের অভিজ্ঞতার সঙ্গে সাহিত্যের সম্পর্ক অত্যন্ত ঘনিষ্ঠ। অভিজ্ঞতার গাম্ভীর্য এবং বৈচিত্র না হলে সজীব স্পন্দনপূর্ণ সাহিত্যের সৃষ্টি হতে পারে না। বাস্তবে সাহিত্য একটি বিরাট অভিজ্ঞতা। ব্যক্তিগত এবং সামাজিক সমস্ত ধরনের অভিজ্ঞতার নিদর্শন হল সাহিত্য... জ্ঞান, বিদ্যা, ধর্ম,দর্শন, ইতিহাস, ব্যক্তি, সমাজ, সমস্ত অভিজ্ঞতাকে কল্পনার অধীন করে নিয়ে মহাকবি দান্তে তার অমর কাব্য রচনা করেছিলেন। মহিলাদের সাজ সজ্জা থেকে শুরু করে দার্শনিক চিন্তা পর্যন্ত মধ্যযুগের এরকম কোনো অভিজ্ঞতা নেই যা দান্তের কল্পনার স্পর্শ পেয়ে অভিনব রূপ লাভ করেনি। দান্তের বিশ্বকোষ তুল্য মহাকাব্যে বিবিধ জীবন অভিজ্ঞতার যে অপূর্ব সমন্বয় পাওয়া যায় বিশ্বসাহিত্যে তার তুলনা নেই।

কৃষ্ণকান্ত সন্দিকৈ ‘গ্রীক নাটকের গান’ শীর্ষক অন্য একটি প্রবন্ধ 'আবাহন' পত্রিকায় প্রকাশিত হয়েছিল। গ্রিক নাট্য সাহিত্যে ট্রাজেডির প্রসঙ্গ নিয়ে ভারতীয় তথা সংস্কৃত কাব্য সাহিত্যের সঙ্গে একটি তুলনামূলক আলোচনা করাই এই প্রবন্ধের মূল উদ্দেশ্য ছিল। আলোচ্য প্রবন্ধে তিনি লিখেছেন' খ্রিস্টপূর্ব পঞ্চম চতুর্থ শতকে রচিত গ্রীক সাহিত্যের বিখ্যাত ট্রেজিডি বা শোক-নাটক গুলি বাস্তবে পদ্যে লেখা একটি ছোট নাট্যকাব্য।…. গান এই নাট্যকাব্য গুলির একটি প্রধান অঙ্গ, আধুনিক নাটক এবং গ্রীক ট্রাজেডির এটি একটি বড় প্রভেদ।... সাধারণত গ্রীক নাটক গুলিতে কয়েক ধরনের গান থাকে, তার মধ্যে কোরাস প্রধান এবং তা সব নাটকেই থাকে।