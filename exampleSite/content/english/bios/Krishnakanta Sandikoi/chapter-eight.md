+++
author = "Basudev Das"
author_bio = ""
bangla = true
biography_image = ""
biography_image_webp = ""
chapter = true
date = 2021-07-23T18:30:00Z
description = "A Biography of Krishnakant Handique - chapter 8"
featured = false
image = ""
image_webp = ""
index = 8
next = true
previous = true
tags = []
title = "অষ্টম অধ্যায়"

+++
১৯২৭ সনে কৃষ্ণকান্ত সন্দিকৈ ইউরোপ থেকে ফিরে আসার পরে নগাঁওয়ের উমাচরণ গোহাঁইয়ের বড় মেয়ে হেমলতা দেবীর সঙ্গে পরিণয় সূত্রে আবদ্ধ হন। হেমলতা দেবীর জন্ম হয় ১৯১৪ সনে। ডিব্রুগড়ের মেয়েদের হাইস্কুলে হেমলতা পড়াশোনা করেন। সেখানে কাকা লক্ষ্ণীনাথ গোহাঁইয়ের বাড়িতে থেকে হেমলতা দেবী পড়াশোনা করেন। বিখ্যাত সাহিত্যিক নকুলচন্দ্র ভূঞা হেমলতা দেবী সম্পর্কে একটি সুন্দর মন্তব্য করেন-‘হেমলতা ছিলেন রূপবতী,গুণবতী এবং স্বাস্থ্যবতী। বিয়ের সময় তিনি হাইস্কুলের দশম শ্রেণির ছাত্রী ছিলেন। স্কুলে পড়ার সময়েই অসমিয়া মেয়েদের প্রয়োজনীয় শিক্ষা,রান্না বান্না,তাঁত বোনা স্কুলের পাঠ্য পুঁথির সঙ্গেই শিক্ষা লাভ করেছিলেন। হেমলতার চরিত্র ছিল উদার এবং প্রগতিশীল। দেশের সমস্ত কথা,সমাজ,সাহিত্য এমনকি বর্তমান রাজনীতি সম্পর্কেও সচেতন ছিলেন।’

কৃষ্ণকান্ত সন্দিকৈর তিন সন্তান। প্রথম দুই কন্যা প্রমীলাবালা গগৈ এবং অহল্যাবালা গগৈ এবং একমাত্র পুত্র সন্তান বিজয়কৃষ্ণ সন্দিকৈ। কৃষ্ণকান্ত সন্দিকৈ তাঁর স্বর্গীয়া স্ত্রীর স্মৃতি রক্ষার জন্য যোরহাটের লিচুবাড়িতে আড়াই লক্ষ টাকা দান দিয়ে ‘হেমলতা সন্দিকৈ স্কুল’প্রতিষ্ঠা করেন। প্রতিষ্ঠানটি স্থাপনের মূল উদ্দেশ্য ছিল মাধ্যমিক শিক্ষার মান উন্নয়ন করা। শ্রী সন্দিকৈ এই প্রতিষ্ঠানের ছাত্র সংখ্যা নির্ধারিত করে দিয়েছিলেন। কোনো শ্রেণির ছাত্র সংখ্যা চল্লিশের বেশি হতে পারবে না বলে তিনি নির্দেশ দিয়েছিলেন।

১৯৩০ সনের ১০ অক্টোবর জগন্নাথ বরুয়া কলেজ প্রতিষ্ঠার দিন থেকে শ্রীসন্দিকৈ ১৯৪৭ সন পর্যন্ত কলেজের অধ্যক্ষের গুরুদায়িত্ব বহন করে অসমের শিক্ষাজগতে ইতিহাস রচনা করেন।কলেজের দায়িত্ব থেকে অবসর নেবার পরে তার আর্থিক সাহায্যে বিজ্ঞান শাখা গড়ে উঠে।অর্থের অভাব,জনগণের সহানুভূতির অভাব,সর্বোপরি অসম সরকারের সম্পূর্ণ উদাসীনতা এবং নানা ধরনের বাধা বিঘ্নকে অতিক্রম করে এই কলেজ স্থাপিত হয়।

কৃষ্ণকান্ত সন্দিকৈর যে বিশাল ব্যক্তিগত গ্রন্থাগারটি ছিল তা ভারতের মধ্যে একটি বিশাল ব্যক্তিগত গ্রন্থাগার এবং তাতে অনেক মূল্যবান এবং দুষ্প্রাপ্য গ্রন্থ রয়েছে। এই লাইব্রেরিতে এগারোটি ভাষায় প্রায় তিন লক্ষ টাকার গ্রন্থ রয়েছে।এর বেশিরভাগ গ্রন্থ ভাষা সাহিত্য সম্পর্কীয় এবং সেই সাহিত্যের ক্লাসিক্স গ্রন্থ এবং সাহিত্যের ইতিহাসও রয়েছে।পাশ্চাত্ত্যের ইতিহাস এবং খ্রিস্টান ধর্মের প্রাচীন ইতিবৃত্ত সম্পর্কিত কিছু গ্রন্থও রয়েছে।শ্রী সন্দিকৈ এই বিশাল গ্রন্থাগারটি গৌহাটি বিশ্ববিদ্যালয়কে দান করে গেছেন।গ্রন্থগুলি প্রায় পঞ্চাশটি আলমারিতে রাখা আছে। নিচে উল্লেখিত ভাষার গ্রন্থগুলি এই গ্রন্থাগারে রয়েছে।–

১)ইংরেজি ২)সংস্কৃত ৩)পালি ৪)প্রাকৃ্ত ৫)ফরাসি ৬)জার্মান ৭)ইটালিয়ান ৮)স্পেনিস ৯)ল্যাটিন ১০)গ্রিক ১১)রাশিয়ান। অসমিয়া বইপত্র গুলি বাড়ির সামনের গীতার্থী বিদ্যালয়ে দান করা হয়।একজন মানুষ বই রাখার জন্য কতটা যত্নবান হতে পারে তা দেখে অভিভূত হতে হয়।তার শোবার ঘরের চারপাশে বই কেবলই বি। ড্রইং রুমেও কয়েকটি আলমারি এবং র‍্যাকে অনেক মূল্যবান বই সাজিয়ে রাখা আছে। প্রতিদিন আলমারি এবং বইয়ের র‍্যাকগুলি পরিষ্কার করা হয়।ধুলোবালির চিহ্নমাত্র নেই।

বলশেভিক বিপ্লবের আগে প্রকাশিত দুষ্প্রাপ্য কিছু রাশিয়ান গ্রন্থও গ্রন্থাগারটিতে রয়েছে। সেই সমস্ত দুর্লভ বইগুলি এখন অন্যত্র পাওয়া সম্ভব নয়।তার মধ্যে সেন্ট পিটার্সবার্গ একাডেমির প্রকাশিত বেশ কয়েকটি ক্লাসিক্স ও রয়েছে। গ্রন্থাগারটিতে আর্ট সম্বন্ধীয় একটি সুন্দর সংগ্রহ রয়েছে।এখানে কেবল ভারতীয় কলা সম্বন্ধীয় সংগ্রহই যে রয়েছে তা কিন্তু নয়,পাশ্চাত্ত্য জগতের বিভিন্ন আর্ট সংগ্রহও এখানে রয়েছে।ইজিপ্টের কয়েকটি অ্যালবাম অত্যন্ত মনোগ্রাহী। গ্রন্থাগারটিতে ৮৫ টি অভিধান রয়েছে।সংস্কত,পালি এবং প্রাকৃ্ত ভাষার গ্রন্থ প্রায় তিন হাজার হবে।প্রাচীন ভারতীয় ইতিহাসের বই ৩৩৯ টি এবং সাধারণ ইতিহাসের বই প্রায় পাঁচশো। বিদেশি ভাষার মধ্যে গ্রিক ভাষা ও সাহিত্যের সংখ্যাই সর্বাধিক-৮৪২ টি।

শ্রীসন্দিকৈ ১৯৩১ সনে যোরহাট কলেজে আই-এ শ্রেণির ছাত্রদের জন্য ফরাসি ভাষার ক্লাস আরম্ভ করেন।মাখনপ্রসাদ এবং পরমা বরগোঁহাই নামে দুজন ছাত্র ফরাসি ভাষার ছাত্র ছিলেন।শ্রী সন্দিকৈ যতটুকু সময় ফরাসি পড়ানোর কথা তার চেয়েও অনেক বেশি সময় অত্যন্ত আনন্দের সঙ্গে পড়াতেন। এছাড়া মাঝে মধ্যে তিনি বিএ ক্লাসে ইতিহাসের ‘ফরাসি বিপ্লব’ পড়াতেন।মাঝে মধ্যে আই এ এবং বিএ ক্লাসে ইংরেজি পড়াতেন।